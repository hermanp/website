---
title: Kispest lakótelep, 4. rész. A II/B ütem
author: Peter Herman
date: '2021-02-11'
slug: kispest-lakotelep-4-resz
categories: []
tags: 
  - kispest
  - lakótelep
  - panel
subtitle: ''
summary: ''
authors: []
lastmod: '2021-02-13'
featured: no
image:
  caption: ''
  focal_point: ''
  preview_only: no
projects: []
toc: true
---

Ez az ütem nagyságában felülmúlta, bonyodalmaival pedig utolérte az I és II/A ütemeket. Volt nála többszöri módosítás, amelynek egyik oka az V. és VI. ötéves terven átnyúló tervezése és építése volt.

## 1. beruházási program 1977
Ez az 1977-es év sűrű lehetett a tervezőknek. A II/A ütem beruházási programja után közel fél évvel benyújtották a BFT VB elé [1977. augusztus 31](https://library.hungaricana.hu/hu/view/HU_BFL_XXIII_102_a_1_1977-08-31/?pg=1&layout=s)-én a **XIX. ker. Kispest II/B ütem beruházási programját**. Az *R-21418 ttsz.* részletes rendezési terv alapján készítették, melyet 1974. június 10-én fogadtak el (hogy kik, azt nem tudom).

### Telepítés
A 83 hektáros terület körülhatárolása az utcanevekkel. Az ütemezésről táblázatot közölnek:

| Ütem | IV. ötéves | V. ötéves | VI. ötéves | Össz  |
| ---- | ---------- | --------- | ---------- | ----- |
| I    |        504 |       318 |          - |   822 |
| II/A |          - |      2111 |          - |  2111 |
| II/B |          - |      1542 |       7673 |  9215 |
| Össz |        504 |      3971 |       7673 | 12148 |

> "A II/B. ill. II/A. ütemek által közrefogott városközpont jelen beruházási program részét nem képezi. A városközpontban elhelyezkedő kereskedelmi, szolgáltatóipari, valamint művelődésügyi létesítmények tervezését a Főv.Tan.VB. Városrendezési és Építészeti Főosztálya megbízásából — e programot is készítő — **LAKÓTERV** fogja végezni tanulmányterv keretében."

Írnak a közlekedési kapcsolatokról és arról, hogy a metró megépülte után (vélhetőleg a lőrinci ágra gondolnak) megszűnik a villamos és *"2x2 haladósávos és 2x1 leállósávos osztott pályás, korszerű autóúz épül."* A terület 3 m-t emelkedik a József Attila utcától a Bem utcáig, így sík területről van szó. Az utcahálózatot sikerült megtartani, vele együtt a faállományt és néhány közművet. *"A területen belüli funkcionális tagozódást három különböző rendeltetésű tömb egymás mellé sorolása adja meg:"*
- közintézmény tömb
- lakótömb
- zöldtömb

### Szanálás
3325 db lakást szanálnak a megszűnő 1204 db ingatlanon belül. Ezekről közölnek némi statisztikát és ütemezést. Az előterjesztéshez csatolnak egy kimutatást a *"II/B ütem nem lakás célját szolgáló létesítményeiről"* (V. és VI. ötéves tervi csoportosítással). Ezek közül meg kell emlékeznem néhány érdekességről (az V. ötéves tervi területről):

| Utca, házszám           | Hrsz.  | Létesítmény neve                                       | Területe m2 |
| ----------------------- | ------ | ------------------------------------------------------ | ----------- |
| Vöröshadsereg útja 124. | 162296 | "Ramóna" Finomkötöttárú 17.sz. fióküzlete             |          37 |
| Vöröshadsereg útja 122. | 162280 | "Temaforg" Textilhasznosító Vállalat üzl.              |          64 |
| Vöröshadsereg útja 120. | 162279 | Délpesti Vendéglátóipari Vállalat "Csendes" Eszpresszo |         103 |
| Vöröshadsereg útja 94.  | 162242 | Délpesti Vendéglátóipari Vállalat "Betérő" Étterme     |         479 |
| Lehel u. 33.            | 162397 | Szigeti József címfestő kisiparos műhelye és lakása    |          12 |
| Kossuth tér 15.         | 162487 | Lakatos Józsefné paplankészítő kisiparos műhelye       |          24 |
| Attila u. 83.           | 162288 | Szögi Ferenc cipész felsőrész készítő kisiparos műh.   |           9 |
| Marx u. 25.             | 162469 | Lakatos József ágytoll tisztító kisiparos műhelye      |          11 |
| Kossuth tér 24.         | 162300 | Délpesti Vendéglátóipari Vállalat "Délibáb" Büfé       |         285 |

És még lehetne sorolni... (fehérneműkészítő, ortopéd és fűzőkészítő, műhímző, kézimunka előnyomó, díszhal és madár kiskereskedő, vasesztergályos, műszaki tömítés készítő...) Érdemes megemlékezni róluk, hiszen ők itt éltek, laktak, dolgoztak. Milyen érdekes szakmák voltak akkor! Ezt például sajnálom, hogy eltűnt a régi világból. Egy szakma megszűnése, vele együtt a tudás, a művészet is, amit hordozhatott a gyakorlója. Ilyenkor fáj a szívem. Hiába, a sok kicsi, földszintes épületben nem csak az emberek, de a szakmák is összezsúfolódtak. Érdemes még megemlíteni a 162299 helyrajzi számú (hrsz.) létesítményeket, ugyanis ezek egy része ma is megtalálható! Pl. az Üllői út 222. alatt a lóversenyiroda vagy a borozó ugyanabban az épületben! Ezek egyértelmű beazonosítását teszik lehetővé az épületnek, a helyrajzi számnak.

Megadják, mit nem szanálnak, mi marad meg:
- Bajcsy Zsilinszky téri (ma: Templom tér) hármas templomépület ([római katolikus](https://www.nagyboldogasszony.plebania.net/fooldal.php), [református](https://honlap.parokia.hu/lap/kispest-kozponti-reformatus-egyhazkozseg/cikk/mutat/bemutatkozas/), [evangélikus](https://kispest.lutheran.hu/))
- Bajcsy Zsilinszky téri (ma: Templom tér) SZTK épület (ma: [Kispesti Egészségügyi Intézet](https://euint.kispest.hu/index.php))
- Lenin téri (ma: Városház tér) Tanácsháza (ma: [Kispest Önkormányzat Polgármesteri Hivatal](https://uj.kispest.hu/onkormanyzat/polgarmesteri-hivatal))
- Vörös Hadsereg út (ma: Üllői út) mellett felépült OTP lakóház (vélhetőleg az Üllői út 285 alatti OTP fiókhoz csatlakozó háromemeletes épület, az Üllői út - Kossuth Lajos utca sarkán)
- Irányi utcai kisegítő iskola (ma: [Móra Ferenc Általános Iskola és Egységes Gyógypedagógiai Módszertani Intézmény](http://www.mora.kispest.hu/))
- Kossuth téri általános iskola (ma: Budapesti XVIII. és XIX. Kerületi Bíróság), nem értem, miért nevezik ezt meg, hiszen ez már a későbbi intézményközpont területére esne...
- Katica utcai szakközépiskola (ma: [BMSZC Trefort Ágoston Két Tanítási Nyelvű Szakgimnáziuma](https://www.trefort.eu/index.php?oldal=fooldal)), ezt az épületet [Kós Károly tervezte](https://hu.wikipedia.org/wiki/Trefort_%C3%81goston_K%C3%A9t_Tan%C3%ADt%C3%A1si_Nyelv%C5%B1_Szakgimn%C3%A1zium)
- Hunyadi utcai baptista imaház (ma: Kispesti Baptista Gyülekezet, sajnos a honlapjuknak csak archív állapota érhető el: http://www.kispestibaptista.hu/)

### Közmű

- **vízellátás**: A Gloriett-medence mellett kiépül egy 10000 m3-es medence és szivattyúház, töltővezeték és 6000 m3-es víztorony a Lakatos utca mellett, továbbá a víztoronytól főnyomóvezeték építése a Bem József utcában, összekötve a Kőbányáról érkező vezetékkel. Az Ady Endre utcai vezetéket pedig a József Attila lakótelepi gépházzal. Ezen túl körvezetékek ágaznak le az alap hálózatról. 8 db 100, ill. 50 m3-es *tűzivíz medence* építése szükséges.
- **gázellátás**: A lakótelep földgáz ellátása úgy biztosítható, hogy alapközműként a XIX. Bem József utcában NÁ 300 mm-es földgáz vezetéket meg kell építeni a Vécsey utcai új nyomásszabályozótól a Szabó Ervin utcai 6 att-s meglévő vezetékkel való összekötésig.
- **csatornázás**: A lakótelep ellátásához két főgyűjtő szükséges:
    - Gábor Andor (ma: Fő) - Simonyi utcai főgyűjtő, melynek kivitelezése folyamatban van
    - Vörös Október (ma: Vas Gereben) u. főgyűjtő üzembehelyezése a lakásépítés szempontjából a VI. ötéves tervben szükséges. Ennek megépítését a Főv.Csat.Művek V. ötéves tervben tervezi.
    - a lakótelep végleges befejezésének időpontjára szükséges a *Délpesti Szennyvíztisztító Telep* bővítése
- **távfűtés**: A távvezeték a Kispesti Fűtőerőműből a Ferihegyi gyorsforgalmi út vasút feletti átvezető hídig bakos, ill. magasvezetéssel, a továbbiakban pedig mélyvezetéssel készül. [...] A lakótelep fűtési hálózata — a FŐTÁV igényének megfelelően — *körvezetékes* megoldással készül.
- **elektromos energia**: A lakótelep 10 kV-os energiaellátása 6 db 10 kV-os kábelről történik. A transzformátor állomásokból kiinduló 0,4 kV-os kábelek kiépítése épületen kívülre kerülnek. (Ez meg mit akar jelenteni?) Az energiaellátás 10 kV-os táppontjai:
    - a meglévő XVIII. Pestlőrinc Lakatos utcai 180/10 kV-os alállomás,
    - a tervezett XIX. Kispest Határ úti 120/10 kV-os alállomás.
- **távbeszélő és közösségi antennarendszer**: Csak a Ferenc központ bővítése után (1978) lehetséges az ellátás, az onnan kiinduló nagyegységű kábellel. A lakótelepen NAK típusú nagyközösségi vevőantenna rendszer létesül. A főállomások épületeit sorolja fel ezután.
- **útépítés**: Az Üllői úton a gyalogos átkelést metró aluljárókkal és felüljárókkal kell biztosítani, mivel szélesíteni akarják. Leírják főbb utak paramétereit.

### Lakóházak
A tervezési területen 9215 db lakás építhető meg. Az alkalmazott technológia és szintszám szerinti lakásmegoszlást mutatja be a lenti táblázat:

| Technológia   | Épülettípus | Szintszám | Lakás db | Megoszlás % |
| ------------- | ----------- | --------- | -------- | ----------- |
| BHK III panel |        F-90 |      F+10 |     3381 |        40,6 |
| BHK III panel |         H-O |       F+4 |     1324 |        12,2 |
| BHK IV panel  |        S-12 |      F+10 |     4510 |        47,2 |
| Összesen      |             |           |     9215 |       100,0 |

> "Az ötszintes épületek a lakótelepnek a határoló családiházas övezet felé eső szélére lettek telepítve, igy kedvező átmenet alakult ki a beépítésben és városképi szempontból is sokkal kellemesebb a terület megjelenése. A II/B. ütem átlagos lakásalapterülete 52,62 m2. [...] Lakóépületek 1 szobás lakást nem tartalmaznak."

*A 9215 db lakás férőhely és szobaszám szerinti megoszlása*

| férőhely  |     3 |     3 |       4 |     5 |       6 | Össz |
| --------- | ----- | ----- | ------- | ----- | ------- | ---- |
| szobaszám | 1+1/2 |     2 | 1+2x1/2 | 2+1/2 | 2+2x1/2 |      |
| lakásszám |  2137 |  1122 |    3400 |  2012 |     544 | 9215 |
|         % | 23,19 | 12,18 |   36,90 | 21,83 |    5,90 |  100 |

Az összes lakás beépített szekrénnyel és konyhabútorral, beépített fürdőszobával, központi melegvized szolgáltatással és távfűtéssel ellátott.

### Kapcsolódó beruházás
V. ötéves tervben (bár nincs említve, vélhetőleg az 1. szakasz, ezen intézmények építése 1980-ra van tervezve):
- oktatás:
    - 1 db általános iskola, 16 tantermes, röviden tt (ma: [Kispesti Eötvös József Általános Iskola](http://www.eotvos19.hu/))
    - 1 db óvoda, 150 férőhelyes, röviden fh (ma: [Kispesti Hársfa Óvoda](http://harsfa.kispest.hu/index.php))
- egészségügy:
    - 1 db bölcsőde, 80 fh (ma: [Kispesti Csillagfény Bölcsőde](http://csillagfeny.kispest.hu/index.php))

VI. ötéves tervben:
- oktatás:
    - 4 db általános iskola, 4x16 tt
    - 5 db óvoda, 2×250 + 2×150 + 1×100 fh
- egészségügy:
    - 5 db bölcsőde, 2×100 + 2×80 + 60 fh
    - 2 db gyógyszertár, 428,6 + 326,7 m2
    - 1 db orvosi rendelő, 1160 m2
- kereskedelem (8645 m2):
    - 5 db ABC áruház, 4×1045 + 1288 m2
    - 5 db zöldségüzlet, 5×120 m2
    - 1 db élelmiszer iparcikk, 300 m2
    - 1 db háztartási bolt, 150 m2
    - 1 db festék bolt, 120 m2
    - 1 db Röltex, 120 m2
    - 2 db vendéglő, 2×793,5 m2
    - 1 db ÁPISZ, 150 m2
    - 1 db dohány, 30 m2
    - 1 db virágüzlet, 30 m2
    - 1 db édességüzlet, 90 m2
- szolgáltatóipar (2980 m2):
    - 1 db cipő gyorsjavító, 150 m2
    - 1 db bőrdíszműves, 60 m2
    - 1 db kés köszörűs, 60 m2
    - 4 db férfi-női fodrász, 4×200 m2
    - 1 db lakáskarbantartó, 100 m2
    - 1 db lakástakarító, 100 m2
    - 1 db fényképészet, 150 m2
    - 1 db textiltisztító szalon, 300 m2
    - 2 db férfi-női ruhajavító, 2×120 m2
    - 1 db cipőjavító, 120 m2
    - 1 db textiltisztító váll., 150 m2
    - 1 db barkácsműhely, 100 m2
    - 1 db TV-rádió szervíz, 250 m2
    - 1 db textil gyorsmosoda, 300 m2
    - 1 db háztartási gépjavító, 100 m2
- közösségi: városközpontban, 685 m2

A nevelési, egészségügyi és ellátó intézmények új vázpaneles szerkezetűek. *"A Kereskedelmi Főosztály a Vöröshadsereg útja mentén az V. ötéves tervben beépítésre kerülő területen 2000 m2 iparcikk üzletsor telepítését kéri. A Városrendezési és Építészeti Főosztály állásfoglalása szerint a területen az iparcikk áruház nem fér el. Korábbi elhelyezéssel ért egyet, mely szerint a fennmaradó kereskedelmi létesítményeket a városközpontban helyezik el."* Ezután a költségekről és azok indoklásáról van szó. Összköltség: 7093 millió Ft.

*A beruházás megvalósításának üteme*, részlet

| Megnevezés | Össz | 1977 | 1978 | 1979 | 1980 | VI. ötéves |
| ---------- | ---- | ---- | ---- | ---- | ---- | ---------- |
| szanálás   | 3325 |  287 |  357 |  681 |  600 |       1400 |
| építés     | 9215 |    - |    - |  749 |  793 |       7673 |

A befejezési határidő a teljes lakótelepre: 1985. És az előterjesztés végén, az aláírások előtt: "A Végrehajtó Bizottság úgy foglal állást, hogy a **2.2.6.jelű épületet** csak az új piacrész kiépítése után lehet megvalósítani." És ez az én szerencsém.

{{< figure src="kispest_beepitesi_terv_1977.png" title="Kispest lakótelep beépítési térkép vázlata, benne II/B ütem, 1977. Az egyes szakaszok nincsenek megnevezve, de sejthetőek. A 2.2.6 jelű épület a mai Kispesti Piac helyén állt volna, később már csak 226 lesz a jele. Nem valósult meg. Az egyes épületek körvonala mellett típusuk is fel van tüntetve. Látszik a tervezés alatt álló városközpont is." numbered="true" >}}

### Jegyzőkönyv
A jegyzőkönyvi részben a lakásösszetétel (a tanács határozatainak be nem tartása), a kereskedelmi és szolgáltató létesítmények helyzete (hogyan lesz a kerület ellátva, ha először bontanak) és bizonyos szanálás (tényleg szükséges-e mindent szanálni) a központi kérdés:

> Elnök (**Szépvölgyi Zoltán**): Azt gondolná az ember, hogy egy ilyen nagy városrészközpont építése úgy történik, hogy a kerületi központ 
tervezése nem a végén kezdődik majd. Ott kereskedelmi létesítmények is épülnek. Előrevetíti árnyékát, hogy ha már a kezdet kezdetén elmaradás van, végül az egész városrészközpont a legvégén épül meg. Miért nincs meg, és mikor lesz meg ennek a városrészközpontnak a terve? Én azt hittem, hogy egy 10 milliárdos beruházáshoz legalább egy rajzot kapunk. Van mellette valami, de azt csak nagyítóval lehet látni. Nem lehetne-e valamilyen alaposabb információt kapni? [Szó van arról, hogy] vizsgáltassa meg aluljárók létesítésének lehetőségét a Vöröshadserog útja két oldala között, figyelembe véve a metró tervezett moghosszabbitását is. Ki tervezte ezt? Tudomásom szerint ilyen terv nem létezik, elképzelés van.  
> **Pongrácz Pál** (Városrendezési és Építészeti Főosztály, főosztályvezető): [Magyarázza a helyzetet, bár számomra nem tisztán. A városközponti beruházások nem célcsoportból valósulnak meg. Többször más osztályokra hivatkozik, akikkel egyeztettek az új létesítmányek felől. A bontások gondosan meg lettek vizsálgva. A lakásösszetételt az e térségben rendelkezésre álló házgyári lakástípusok határozzák meg.] A kerület központjára az előbbiekben jelzett módon még nem is készülhetett beruházási program, mert egyáltalán nem alakult ki, hogy milyen létesítmények építésével számolhatunk ott. [Az aluljárókról a javaslat] a Vörüshadsereg-út várható nagy forgalmának és a gyalogos közlekedés biztonsága miatt [született], mert a lakásépítési terület mindkét oldalon jelentős területeket érint. A városközpont is mindkét oldalára terjed ki, mindenképpen számolnak azzal, hogy aluljárót kell építeni.  
> **Csehik Ferencné**: [...] Kispest kereskedelmi hálózata gyakorlatilag erre a területre koncentrálódott és a lakóházakban lévő létesítmények is az elkövetkezendő időben szanálásra kerülnek, így az egész városrészt hozzá kell tenni, nemcsak Kispest, hanem a XVIII. kerület, tehát a környék lakossága is tulajdonképpen ellátás nélkül maradna. Nekünk két problémánk vetődik fel és kérném a Végrehajtó Bizottság ilyen értelmű állásfoglalását. **Az egyik a piac kérdése.** Az eredeti elképzelés szerint a piac sarkán felépülő *226-os számmal jelzett lakóházépület* a fél piacot levágja, akkor az egész piac használhatatlan és tulajdonképpen az egész szanálásra kerül. Bizonyos módosítás van az előterjesztésben, ide van írva, megegyeztünk, hogy ne épüljön meg. [A VB] foglaljon állást úgy, hogy a 226 jelű épület felépítésére csak az új piac kialakítása után kerülhet sor, mert különben félő, hogy ha a munka során hozzányúlnak, akkor a következő problémák lesznek: Nemcsak Kispest, hanem a XVIII. kerület, sőt a IX. kerület egy része is ezen a piacon vásárol, ilyen szempontból tehát nem mindegy ennek a témának az alakulása. **A másik**, amit mindenképpen javasolunk, hogy mondja ki a VB. a **2000 m2-es iparcikk-üzletház telepítését**. Ha ti. nem épül fel, akkor mi lesz a helyzet? Élelmiszerekkel még el lehet látni a területet, mert ha a piachoz nem nyúlunk hozzá, az jelentős ellátást biztosít, a célcsoportos építkezéseken belül ABC-áruházak is épülnek, ha azonban az iparcikküzlet mind szanálásra kerül, azt nem lehet elviselni, hogy egy akkora lélekszámú területről kénytelenek legyenek egy cérnáért, vagy egy pulloverért nem tudom milyen messzire elmenni. Meg kell építeni, mielőtt még a szanálásra sor kerülne, mert különben nagy politikai botrány lesz belőle. [...] hónapok óta folyik ez a vita, [...] Pongrácz elvtárs azt mondja, hogy a szakig. szervek nem adták meg, mit szeretnének. Ez olyan dolog, hogy addig meg sem adhatják amíg nincs megmondva, hogy mit hová lehet tenni. Ugyanígy Farkasinszky elvtársék területén, kulturális területon! Először a Városrendezési Főosztálynak kell megmondani, mit lehet oda telepíteni, hogyan képzelik az oda telepítést. Azután lehet oda kereskedelmi, vagy egyéb létesítményeket telepíteni. Arról nem is szólva, hogy most még egy fillér sincs rá, hiszen nem ennek az ötéves tervnek a témája. Még azt sem tudjuk megmondani, hogy melyik ötéves tervnek lesz témája ez a városrész-központ.  
> **Reischl Antal**: Bennem most már csak egy kérdés merül fel az egész témával kapcsolatban. Pongrácz elvtársék elképzelésében marad-e a piac a helyén, vagy új helyre kerül?  
> **Elnök**: Át lesz telepítve.  
> **Reischl**: Szükséges az áttelepítése?  
> **Csehik Ferencné**: Oda kerül a városrész központ.  
> **Elnök**: Ezt a beruházást csak akkor szabad folytatni, — mert folytatásról van szó — ha gondosan, nagyon körültekintően, nem elnagyoltan van előkészítve. [Rámutat a szanálás ütemezésére, indoklására, kerületi ellátás kérdésére.] A másik problémám az, hogy a következő ötéves terv időszakában tulajdonképpen hogyan akarjuk csinálni. [...] Vagy el kellene végezni egy olyan vizsgálatot, amelynek alapján a kivitelezés során tessék otthagyni azokat a létesítményeket a Vöröshadsereg útján, valahol hátrább kezdeni az építkezést és csak akkor bontsák majd le azokat a vacak, ócska, földszintes épületeket, amelyekben azonban tudnak az emberek vásárolni. Kőbányán sem engedtük lebontani az utak melletti üzleteket. Csak akkor bonthatják le őket, ha elkészültek a kereskedelmi és szolgáltató létesítmények. [...] A Tervhivatal azt mondta, hogy 
az átlag 53 m2. Itt 53 m2 alatt vannak. Nem alapterületről beszélek, hanem lakásösszetételről.  
> **Reischl**: Nem tud csodát csinálni. 53 m2-nél nem lehet csodát csinálni. Kis lakást kell épiteni, hogy nagy lakás lehessen, de csak bizonyos százalékot tud csinálni ebből meg abból.  
> **Elnök**: Most ne vitassuk a határozatot! Van a tanácsnak egy határozata. Azt tartsuk be! Ez a lakótelep túl nagy ahhoz, hogy ezt ne vegyük figyelembe! Itt a kis lakások arányszáma lényegesen nagyobb lesz, mint amennyit elhatároztunk, azt nem lehet másképp pótolni, minthogy majd az Újpest II. ütemben csupa kis lakás lesz. Ebből kifolyólag már voltak politikai problémáink. [...] Arra is választ kellene kapni, hogy miért nincs semmi sem leírva a kerületi központról. Oda kell írni, hogy a jövő év március 31-én ide hozzuk. Erre már készült tanulmányterv, még hozzá régen. Csak azután azt félretették. Aztán gyakorlatilag nem történt semmi. Egy ilyen tanulmányterv valamikor elkészült.  
> **Giltner Andor**: Tervpályázat.  
> **Elnök**: Jó lenne, ha volna egy makett. Az a kritika ér bennünket állandóan, hogy szürkék, nem szépek. Egy maketten nem lehet ugyan mindent látni, de legalább nézzük meg, hogy hogy néz ki az a kerületközpont! Máskor nem néztük meg, de egyszer el kell kezdeni.  
> **Reischl**: [Miután átnézte a számokat, indokolja a lakásösszetétel ilyetén alakulását és javasolja, hogy ne változtassanak rajta, mert nem is lehet a körülmények függvényében.]  
> **Elnök**: Szóval te azt mondod, hogy ez így jó?  
> **Reischl**: A lakásösszetételen akkor tudunk változtatni, ha a Tervhivatal felemelné az átlagos lakásalapterületet.  
> **Elnök**: Mit tegyünk? Fogadjuk el így, vagy kérjük, hogy bizonyos kiegészítésekkel hozzák vissza pár hét múlva?  
> **Reischl**: Kiegészítésekkel.  
> **Pongrácz**: A beruházási programnak nem tartozéka, hogy a létesítmények ütemezését és pótlását megadja. A végrehajtó bizottság olyan kérésének eleget tudunk tenni, hogy mellékletben hozzuk. Ez azért nem készült el mellékletben, mert nem volt eddig tartozéka. [Lakásösszetétel: említi indoként a házgyári termelés adta terítési lehetőségeket és más lakótelepek építésének megakadását emiatt. Kerületi központ: más a komplex lakásépítés, és a városközpont építés. Előbbi a kapcsolódó intézményeket takarja, a városközpontba viszont egyéb intézmények kerülnek, amelyek más pénzből valósulnak meg.] Másrészről, Csehikné elvtársnő, a Városrendezés letette, hogy mikor lehet telepíteni, hogy milyen intézmények volnának kívánatosak. A többi a szakigazgatási szerveik feladata, válasszák ki. Ami most készül tanulmányterv, ennek városépítési...  
> **Csehik Ferencné**: Azért ne haragudjék, Pongrácz elvtárs, kimondja, hogy 40000 m2-t lehet elhelyezni. Hevenyészett valami. Az, hogy hogyan, az nincs.  
> **Pongrácz**: Meg van. Országos pályázat útján készült rendező tanulmányterv és ennek alapján készül a ...  
> **Elnök**: Mikor készül el?  
> **Pongrácz**: Szerződéses határidő van rá, meg kellene nézni. [És folytatja...]  
> **Elnök**: Javasolom, hogy ne fogadjuk el a beruházási programot. Amit Pongrácz elvtárs indokként elmondott, nem indok. [...] Pongrácz elvtárs nincs akadályozva a szanálások előkészítésében, gyakorlatilag az V. ötéves tervi dolog sínen van. Mennyi idő kell ahhoz, hogy vissza tudjátok hozni, megvizsgálni, az összetételt megváltoztatni? Még egyszer mondom. Kapjunk pontos, precíz képet [Aztán rákérdez, hogy mikor tudják újra előterjeszteni, ami még nem hátráltatja a munkát.] Felteszem másként a kérdést: Meddig lehet várni, hogy ne zavarjon benneteket a munkában?  
> **Pongrácz**: Ebben az évben minden beruházási programot jóvá kell hagynunk.  
> **Elnök**: Azt javasolom, hogy legkésőbb november végén kapjuk vissza. Kérlek, még egyszer nézzétek jól meg.Nem engedhetjük meg azt, hogy bennünket egy beruházó vállalat belekényszerítsen abba, hogy a várost hogyan fejlesszük. [És elfogadják a napirendről levételt és az újra felterjesztést **1977. november 30-ig.**]


## 2. beruházási program (1. szakasz) 1977

[1977. december 21](https://library.hungaricana.hu/hu/view/HU_BFL_XXIII_102_a_1_1977-12-21/?pg=0&layout=s)-én tárgyalták újra a **XIX. ker. Kispest II/B. ütem beruházási programját**. Ez az **1. szakaszra** fókuszál. Mivel fentebb részletesen szemléztem, ezért itt a többlet információra szorítkozok.

> "Az V. és VI. ötéves terv közötti átmenet biztosítása érdekében jelen beruházási program keretében a terület beépítését 1982-ig áthúzódóan mutatjuk be. Ezt indokolja az is, hogy jóváhagyott épülettípusok csak az V. ötéves tervre vannak, melyeket a házgyárak előreláthatóan 1981-82-ben még gyártanak. 1983-tól új lakóépülettípusok lesznek, s ez a naturáliák megváltoztatásával jár."

### Telepítés

Lehatárolják utcanevekkel az 1. szakaszt és megnevezik a továbbiakat. 
> "A lakótelep *1. szakaszában*, az 1979-82.évi lakásépítkezések a Lehel u. - Vak Bottyán u. - Katica u. - Vöröshadsereg útja és a Simonyi Zs. u. - Móricz Zs.u. - Irányi u. - Bem u. - Szigligeti u. és Vöröshadsereg útja által határolt területen valósulnak meg. *A továbbiakban* beépítésre kerül még a Szigligeti u. - Bem u. - Magyar L. u. - Vöröshadsereg útja és a Vörös Október u. - József A. u. - Petőfi u. - Ady E. u. - Kisfaludy u. - és Vöröshadsereg útja által bezárt terület. Az 1.szakasz beépítésre javasolt területe 26,1 ha."

Közlik az egyes ütemek és szakaszok épülő lakásszámait. (Érdekesség: I/A ütemről is beszél, ez vélhetőleg a módosított változat, a IV. házgyár épületeivel.)

| Ütem      | I. és I/A | II/A | II/B 1. szakasz | II/B 2. szakasz |
| --------- | --------- | ---- | --------------- | --------------- |
| Lakásszám |       822 | 2111 |            2756 |            6200 |

> "[a 832/1977] VB. határozatának megfelelően az **intézményközpont** I.üteme területelőkészítési és tervezési munkái 1979-ben, a kivitelezői kapacitás függvényében pedig a megvalósítás még a tervidőszak folyamán megkezdődhet."  
> "Az építési terület e részén a teherviselő talaj 10-15 m mélyen van, ezért némely épületet **mélyalapozással** kell megépíteni."

### Szanálás

1156 db épületet szanálnak a korábbi 1204-hez képest, éves ütemezés megjelölésével. Itt is közlik a létesítmény címjegyzéket mellékletben, feltüntetve, hogy mely épületet melyik évben szanálnak. (Ez volt a VB kérése.) Az ellátó létesítményeknél az ideiglenes áthelyezést is mellékletben közlik. A IV. sz. mellékletben *A szanálásra kerülő ellátó létesítmények szükséges részének ideiglenes jellegű áthelyezéséről* esik szó.
> "A jelen beruházási program megvalósítása során 3924 m2 kereskedelmi és 1803 m2 szolgáltatóipari létesítményt szanálunk. Ha az V. ötéves terv folyamán megvalósíthatók lennének a tervezett ellátó létesítmények, akkor biztosított lenne a lakótelep ellátottsága. Amennyiben a kivitelezői vállalások és a megvalósulósok üteme nem teszi lehetővé, úgy az átmeneti időre az alábbi megoldással lehetne enyhíteni a kereskedelmi, ill. szolgáltatóipari ellátás helyzetén: Autóparkolónak, ill. zöldterületnek fenntartott területeken ideiglenes fabarakokat állítanának fel. Ilyen területek: Katica utcai szakközépiskolától Vöröshadsereg útja felé eső zöldterület, melyen 3x600=1800 m2 fabarak állítható fel és a Szigligeti utca és Klapka utca közé tervezett autóparkoló terület, amelyen 1920 m2 fabarak helyezhető el."

Ezután közlik a IV. sz. mellékletben a fabarakkok ütemezését kereskedelem és szolgáltatóipar szempontjából.

> "A tervezőkkel történt újabb egyeztetés szerint a Vöröshadsereg útja mentén lévő üzletsor nem tartható meg az eredetileg ütemezett időnél tovább, mert a tervezett lakótelepi víz-, gáz- csatorna és távfűtési nyomvonal vagy metszi, vagy az ingatlanok területén húzódik, s ezek munkaterületét egy évvel korábban a kivitelezők részére szolgáltatnunk kell a szükséges építési szélességben. Épületrészek bontását, — az érvényben lévő balesetvédelmi előírásokat betartva — üzemben lévő épületen, közmű kikötések nélkül elvégezni nem szabad, és új épületek daruzása sem lehetséges üzemelő létesítmények közelében."

### Lakóházak

Az 1. szakasz területén 2756 db lakás építhető meg. Az alkalmazott technológia és szintszám szerinti lakásmegoszlást mutatja be a lenti táblázat:

| Technológia   | Épülettípus | Szintszám | Lakás db | Megoszlás % |
| ------------- | ----------- | --------- | -------- | ----------- |
| BHK III panel |        F-90 |      F+10 |     1631 |        59,2 |
| BHK III panel |         H-O |       F+4 |      230 |         8,3 |
| BHK IV panel  |        S-12 |      F+10 |      895 |        32,5 |
| Összesen      |             |           |     2756 |       100,0 |

Az 1977. augusztus 31-i BFT VB ülésen kérték, hogy változtassanak a lakásösszetételen, de az ÉVM miniszterhelyettese [válaszként](https://library.hungaricana.hu/hu/view/HU_BFL_XXIII_102_a_1_1977-12-21/?pg=719&layout=s) írta, hogy:
> "[...] Kispesten az I., II/A. ás II/B. Ütemnek az V. ötéves tervben megvalósuló részén a lakásösszetétel a lehetőségekhez mérten messzemenően kielégíti a Végrehajtó Bizottság által az V. ötéves tervidőszakra előírt megoszlási értékeket. Részben ezért, részben az V. ötéves terv teljesítésének veszélyeztetése miatt nem látok lehotőséget az elkészült beruházási program átdolgozására annál is inkább, mivel az adott házgyári épülettípusokkal kedvezőbb lakásösszetétel nem biztosítható." — Szilágyi Lajos, ÉVM miniszterhelyettes. 1977. szeptember 30.

*A 2756 db lakás férőhely és szobaszám szerinti megoszlása*

| férőhely  |     3 |     3 |       4 |     5 |       6 | Össz |
| --------- | ----- | ----- | ------- | ----- | ------- | ---- |
| szobaszám | 1+1/2 |     2 | 1+2x1/2 | 2+1/2 | 2+2x1/2 |      |
| lakásszám |   795 |   418 |     681 |   690 |     172 | 2756 |
|         % |  28,9 |  15,2 |    27,4 |  25,0 |     6,2 |  100 |

### Kapcsolódó beruházások

> "A tervezővel felülvizsgáltattuk a **2000 m2 iparcikk üzletsor** betelepítésének lehetőségét. Ennek eredményeként elhelyezhető a kért kereskedelmi mennyiség. Az V.sz. mellékletként csatolt **beépítési terv** már ezt tartalmazza. Elmarad ugyanakkor a nem célcsoportos hitelt terhelő Állami Biztosítő. A célcsoportból az alábbi létesítmények kerülnek megvalósításra az 1. szakaszban 1982-ig:"

- oktatás:
    - 2 db általános iskola, 2×16 tantermes, röviden tt. Napjainkban:
        - [Kispesti Eötvös József Általános Iskola](http://www.eotvos19.hu/))
        - [Kispesti Vass Lajos Általános Iskola](https://vassl.hu/). Az elhelyezése módosulni fog, látható a Google Maps-en.
    - 2 db óvoda. Napjainkban:
        - 150 férőhelyes, röviden fh: [Kispesti Hársfa Óvoda](http://harsfa.kispest.hu/index.php))
        - ~~200 fh~~ 150fh: [Kispesti Bóbita Óvoda](http://zoldsziget.kispest.hu/). Google Maps-en látható, hogy a Hársfa Óvodáéval azonos felépítésű az épület, így 150 fh.
- egészségügy:
    - 2 db bölcsőde. Napjainkban:
        - 80 fh: [Kispesti Csillagfény Bölcsőde](http://csillagfeny.kispest.hu/index.php))
        - ~~100 fh~~ 80 fh: [Kispesti Eszterlánc Bölcsőde](http://eszterlanc.kispest.hu/index.php). Google Maps-en itt is látható, hogy a Csillagfény Bölcsődével azonos felépítésű az épület, így 80 fh.
- kereskedelem:
    - 1 db ABC áruház, 1045 m2. Ma: [102. sz. Spar szupermarket](https://www.spar.hu/uzletek/spar-szupermarket-budapest-1191-eoetvoes-utca-5-), 1191 Budapest Eötvös utca 5. [Akkoriban](https://library.hungaricana.hu/hu/view/HU_BFL_XXIII_102_a_1_1987-10-07/?query=kispest*%20%C3%A1ruh%C3%A1z&pg=424&layout=s): 19058. számú ABC KÖZÉRT. 
    - 1 db zöldség üzlet, 120 m2. Ma: [Múzsa Szépségszalon](https://www.muzsaszepsegszalon.hu), Nemzeti dohánybolt
    - 1 db élelmiszer iparcikk, 300 m2 (?)
    - iparcikk üzletsor, 2000 m2 (a beépítési terven részletezve, összesen 2020 m2):
        - vas és edény, 300 m2 (Vagy ez lenne a fentebbi élelmiszer iparcikk? De akkor nem jön ki a 2000 m2!)
        - vasedény, 600 m2
        - gyermek ruha, 400 m2
        - o.rőb., 300 m2
        - papírbolt, 200 m2
        - OFOTÉRT, 150 m2
        - idegenf., 70 m2

Az elbontásra kerülő kereskedelmi létesítmények pótlására átmeneti jelleggel **fabarakkok** létesülnek. A nevelési, egészségügyi és ellátó létesítmények új vázpaneles szerkezetűek. A további területeken 1983-tól felépül még 6200 lakáshoz a jelenlegi normatívákkal számolva lakásarányosan:
- oktatás:
    - 3 db általános iskola (3×16 tt): 48 tt
    - 4 db óvoda (2×200 + 2×100): 600 fh
- egészségügy:
    - 4 db bölcsőde (100 + 2×80 + 60): 320 fh
    - 2 db gyógyszertár (429 + 327): 756 m2
    - 1 orvosi rendelő: 1160 m2
- kereskedelem:
    - 4 db ABC (3×1045 + 1288): 4423 m2
    - 4 db zöldségüzlet: 480 m2
    - egyéb kereskedelmi létesítmények összesen: 2177 m2
- szolgáltatás: összesen 2980 m2
- közösségi: intézményközpontban 685 m2

Ezután összevetés következik a normatívák szerinti értékekkel. Ezután a költségek részletezése következik. A 2756 db lakáshoz tartozó összesített beruházási költség: 2220,5 millió Ft.

*A beruházás megvalósításának üteme*

| Megnevezés    | Összesen | 1977 | 1978 | 1979 | 1980 | 1981 | 1982 | V. ötéves |
| ------------- | -------- | ---- | ---- | ---- | ---- | ---- | ---- | --------- |
| Szanálás      |     1156 |  310 |  272 |  384 |  190 |    - |    - |      1156 |
| Építés        |     2756 |    - |    - |    - |  793 |  737 |  477 |      1542 |
| Ált. isk. tt. |       32 |    - |    - |    - |   16 |    - |   16 |        16 |
| Óvoda fh.     |      350 |    - |    - |    - |  150 |    - |  200 |       150 |
| Bölcsőde fh.  |      180 |    - |    - |    - |   80 |    - |  100 |        80 |
| Keresk. m2    |     3465 |    - |    - |    - |    - | 2465 | 1000 |         - |

Befejezési határidő: 1982.

### Jegyzőkönyv

> **Pongrácz Pál**: Ez a részletes, régi területbeépítési terv, amelyet a beruházási programot megelőzően készített el a LAKÓTERV, rendkívül *mechanikusan, lélektelenül, siváran* építi be ezt a területet. Intézményközpontunk, a leendő városrészközpont kialakítására tett javaslata sincs összehangolva a körülötte levő lakóterületi egységekkel. Városrendezési szempontból nincsenek benne biztosítva az alapvető feltételek. Ezért arra kérem a tisztelt Végrehajtó Bizottságot, hogy a beruházási programot hagyja jóvá az érintett területre, de ne hagyja jóvá a további 6200 lakásra a részletes beépítési tervben tett javaslatot, és kapjak felhatalmazást arra, hogy új beépítési tervet készíthessek, amely megfelel a korszerű városrendezési és építészeti követelményeknek.  
> **Kovács Gyula** (Kereskedelmi Főosztály, főosztályvezető): A fabarakkokat mi sem tartjuk lebonthatónak 1982-ben, annál kevésbé, mert — amire ez a program nem tér ki — a további szakaszokban még **rendkívül nagyarányú szanálások** történnek **kereskedelmi vonatkozásban**. Az anyag mintegy 3900-4000 négyzetméterről beszél, de az egész programon belül több mint 10000 négyzetméter kereskedelmi hálózat kerül szanálásra, gyakorlatilag az egész kispesti. Jelenleg nemcsak a kerületnek, hanem az agglomerációnak az ellátását is figyelembevéve, a lakosság ellátása rendkivüli nehézségekkel jár. A mai ülésnek nyilván nem lehet témája a városrészközpont, de szeretném jelezni, hogy itt rendkívül nagy feszültségek keletkeznek mindaddig, amig a városrészközpontban fel nem épül majd nemcsak a pótlás, hanem az azt meghaladó igénynek megfelelő kereskedelmi létesítmények is. [...] a vendéglátóipart érinti legnagyobbrészt a szanálás. A vendéglátóipari helyiségeket pedig fabarakkokban visszapótolni nyilván nem lehet.  
> **Piller Ferenc** (XIX. ker. Tanács részéről): [...] A MÁV végzett egy felmérést utasai körében, és a megkérdezettek 84 százaléka úgy nyilatkozott, hogy Kispesten kivánja beszerezni szükségleti cikkeit. Érthető is, mert az agglomerációénál jobb az itteni ellátás.  
> **Reischl Antal**: Az előttünk lévő városrendezési tervek pont arra mutatnak lehetőséget, hogy ezt az utcasort fenn lehet tartani akkor is, ha mögötte építünk. Nem tudom, hogy miért... [kell lebontani az Üllői úti üzletsort]  
> Elnök (**Kelemen Lajos**, általános elnökhelyettes): : Olvastad-e a 4. számú melléklet utolsó oldalát? Az pontos műszaki leírást ad. Vizsgáltattuk.  
> **Reischl**: Én mint műszaki ember, nem tudom elfogadni, mert a helyzetet katasztrofálisnak látom. Lehet, hogy azt mondják, hogy majd éppen ez a politikai feszültség kikényszeríti a központot, de ilyen elvre nem lehet helyezkedni. Legalább szakaszokban hagyjuk meg.  
> **Elnök**: [...] Nekem szimpatikusabb az, amit Pongrácz elvtárs mondott, hogy előszanálással először a pótlást biztosítsuk, és majd azt kövesse a szanálás. Elképzelhető az is, hogy — ha szükséges — még több barakkot is kell építeni. Ismerünk a Rózsadomb tetején is kocsmát, éttermet barakkban. Annak megengedték? A Fillér utca tetején.

Végül elfogadták az előszanálásos javaslatot azzal a kikötéssel, hogy Pongrácz Pál és más osztályvezetők javaslatot tesznek rá 1978. június 30-ig (1055/1977 VB határozat). Az [1978. augusztus 2.](https://library.hungaricana.hu/hu/view/HU_BFL_XXIII_102_a_1_1978-08-02/?pg=76&layout=s)-i BFT VB ülésen adják meg a jelentést:
- a Vécsey utcai általános iskola helyén maradhat, figylembe veszik a II/B ütemnél
- a városépítési ütem és az azt megelőző közművek kiépítéséhez a munkaterület biztosítása a Vöröshadsereg útja menti üzlethálózat szakaszos szanálását *nem teszi lehetővé*
- *1978. december 31*-ig a VB elé terjesztendő intézményközpont rendezési terve mellett szerepeltethessék az előszanálásról a javaslatot

{{< figure src="kispest_IIB_beepitesi_terv_cim_1977.png" title="II/B ütem 1. és 2. szakasz beépítési terv térkép cím mezője, 1977. A LAKÓTERV II. iroda, 3. részlege tervezte, az alaptérképet a Budapesti Geodéziai és Térképészeti Vállalat készítette. Tervező: Zoltay I. (Zoltai István, elírás lehet a név). A többi résztvevők közül többek megtalálhatóak az 5. részben tárgyalt inzétményközponti beépítési tervnél." numbered="true" >}}

{{< figure src="kispest_IIB_beepitesi_terv_atnezet_1977.png" title="II/B ütem 1. és 2. szakasz beépítési terv térkép, 1977. Az eredeti pdf fájl mérete 36 MB, ez csak átnézeti kép, ennél sokkal részletesebb, például minden egyes fa jelölve van. A firkálmánynak tűnő dolgok a háttérben a helyrajzi számok az alaptérképen. Voltaképp kétrétegű térkép (alaptérkép és beépítési terv)." numbered="true" >}}


## 3. beruházási program (2, 3. szakasz) 1979

[1979. július 4](https://library.hungaricana.hu/hu/view/HU_BFL_XXIII_102_a_1_1979-07-04/?pg=0&layout=s)-én találkozunk újra a II/B ütemmel a BFT VB ülésen: ekkor a teljes ütem beruházási programját tárják a VB elé. Azonban az eltelt időben megváltozott a helyzet:
- a BKV villamosremiz meghagyása miatt a Vécsey u. - Bem József u. - Magyar László u. - Vörös Hadsereg útja közti területre tervezett lakások megépítését elhalasztják.
- Az Építési és Városfejlesztési Minisztérium a Vörös Csillag Traktorgyár és az épülő lakótelep közé 100 m-es védősáv kialakítását rendelte el, mely a beépítés módosítását tette  szükségessé.
- A *Kossuth téri piac* teljes területét, valamint a *Bisztró házat* meghagyják mindaddig, amíg a városközpontban 1983. végéig megvalósuló vásárcsarnok üzembehelyezése megtörténik. (Csak másfél évnek kell eltelni és elvágásra kerül a városközpont terve 1981 elején. Lásd az [5. részt](/hu/post/kispest-lakotelep-5-resz/).)
- Az Irányi Dániel u. 22-24. sz. ikerházat megmaradó épületként kell kezelni.

### Lakások
Mindezek következtében az építhető lakások száma 12148 db-ról 11100 db-ra csökkent az 1977. augusztusi előterjesztésben megadotthoz képest. Mindez érintette a részletes rendezési tervet, amiből újat hagyott jóvá a Városrendezési és Építészeti Főosztály R-25707. ttsz. alatt.

*A 11100 db építendő lakás megoszlása az ütemek között*

| Ütem      | I. és I/A | II/A | II/B |
| --------- | --------- | ---- | ---- |
| Lakásszám |       822 | 2111 | 8167 |

> "A VI. ötéves tervidőszakban megvalósuló lakásoknál a III.sz. Házgyár F/90-es típusának megszüntetése miatt, döntő többségben csak a nagyobb alapterületű S/412 típusu lakások alkalmazásával számolhatunk. [...] A Végrehajtó Bizottság a 826/1977. (X.12.) számú határozatával az V. ötéves tervi II/B ütem 1. szakasz területén 2 db 96 lakásos H-O típusu lakóházat telepszerű magánerős konstrukcióba átsorolt. [...] Valamennyi lakás távfűtéssel, melegvíz szolgáltatással, beépített ruhásszekrénnyel és fürdőszobával lesz ellátva."

Vagyis a megépülő 8167 db lakásból 7975 db úgynevezett célcsoportból, míg 192 db magánerősként valósul meg. A beruházás teljes költsége 8467,4 millió Ft, ez részletezve van az előterjesztésben. A befejezési határidő a teljes lakótelepre: 1984. XII. 31.

*1. sz. melléklet. Lakás összetétel a II/B ütemben*

| férőhely  |   2 |     3 |     3 |       4 |     5 |       6 |     6 | Össz |
| --------- | --- | ----- | ----- | ------- | ----- | ------- | ----- | ---- |
| szobaszám |   1 | 1+1/2 |     2 | 1+2x1/2 | 2+1/2 | 2+2x1/2 |     3 |      |
| lakásszám | 405 |  1012 |   506 |    4752 |   848 |     194 |   450 | 8167 |
|         % | 5,0 |  12,4 |   6,2 |    58,2 |  10,4 |     2,3 |   5,5 |  100 |

> "A program újszerű telepítést old meg azzal, hogy a Vörös Hadsereg útra merőlegesen az úttól mélyen visszahúzva helyezi el a 10 emeletes lakóházakat. A zajártalom elleni védekezést szolgálja a Vörös Hadsereg útja mellé tervezett, a zaj terjedését hatásosan megtörő védődomb megépítése."

### Közmű és egyéb
A közműről szóló részben annyi eltérés van az 1977. augusztus 31-én tárgyaltakhoz képest, hogy azt írják, a meglévő gázellátás városi gáz rendszerű, ezért nagyobbrészt nem használható fel az új hálózat részeként. A zöldterültnél pedig olvashatjuk, hogy a kiviteli tervben részletes favédelmi tervet dolgoznak ki a többségében védendő fajtájú faállományra. A közlekedés részben rögzítik, hogy az Vöröshadsereg utat 50 m-es szabályozási szélességben tervezték. A II/B ütem területén 4250 db szintbeli parkolót helyeztek el. (A 8167 db lakáshoz viszonyítva: 52 %.)

### Kapcsolódó beruházás
> "A korábban épült lakótelepeken felállított ideiglenes **fabarakok** áthelyezése ugyanis, nem volt lehetséges azok rossz műszaki állapota miatt. Ebben a programban hasonló összegben, de kisebb alapterülettel, könnyen áthelyezhető fémszerkezetű berendezett **konténer** egységek beállítását tervezzük 1980-81. években."

*Lakás és kapcsolódó építmények ütemezése a II/B ütemben*

| Megnevezés          | Összesen | 1978 | 1979 | 1980 | 1981 | 1982 | 1983 | 1984 |
| ------------------- | -------- | ---- | ---- | ---- | ---- | ---- | ---- | ---- |
| Bontás (db)         |     3266 |  564 | 1030 |  859 |  813 |    - |    - |    - |
| Építés (db)         |     8167 |    - |  308 | 1094 | 2296 | 2250 | 2021 |  198 |
| Iskola (tt)         |       64 |    - |    - |   16 |   16 |   16 |   16 |    - |
| Bölcsőde (fh)       |      400 |    - |    - |   80 |  140 |  100 |   80 |    - |
| Óvoda (fh)          |      850 |    - |    - |  150 |  300 |  200 |  200 |    - |
| Keresekedelem (m2)  |     6525 |    - |    - | 3250 |  825 | 1565 |  885 |    - |
| Orvosi rendelő (m2) |     1160 |    - |    - |    - | 1160 |    - |    - |    - |
| Gyógyszertár (m2)   |      755 |    - |    - |    - |  327 |  428 |    - |    - |
| Szolgáltató (m2)    |     1490 |    - |    - |    - |  520 |  970 |    - |    - |


{{< figure src="kispest_beepitesi_terv_1979.png" title="Kispest lakótelep beépítési térkép, benne II/B ütem, 1979. Jól láthatóak az előterjesztésben említett módosítások: a Vass Lajos Általános Iskola épületénél a megmaradó ikerház miatt, a védősáv a Jahn Ferenc és a Vörös Október (ma: Vas Gereben) utcák között. Bár manapság láthatjuk, hogy megmaradtak az ottani épületek, tehát védősáv meg is valósult, meg nem is." numbered="true" >}}

### Jegyzőkönyv
A kivonatos jegyzőkönyv és azon belül az ülés elnöke, Szépvölgyi Zoltán jól összefoglalja, milyen viták voltak és voltaképp mire jutottak.
> "Elnök javasolja, hogy a VB. a beruházási programot ne fogadja el, azt napirendjéről vegye le és utasítsa a Beruházási Főosztály vezetőjét, hogy azt a szószerinti jegyzőkönyv alapján való átdolgozás után ismételten terjessze a VB. elé. Az átdolgozás során vegye figyelembe a következőket:  
> - a lakásépítés gazdaságossága érdekében a beépítési sűrűséget — az előirányzott, zöldterületi és sportterületi normák terhére — jelentős mértékben növelni kell  
> - a beépítési sűrűség növelésével a szanálási arány jelentős mértékű csökkentését is el kell érni  
> - készüljön határozati javaslat a szanálások időpontjára és a kisajátítási eljárások meggyorsítására. [...]  
> - felül kell vizsgálni a megépítendő parkolóhelyek számát. Csak a normában meghatározott, a középtávú időszakra /1985-ig/ szükséges parkolóhelyet kell és szabad most megépíteni. Olyan megoldást kell keresni, amely biztosítja, hogy a lakótelep szélén a későbbiek során lehetőség legyen parkolóhelyek építésére. Amennyiben ezen a területen jelenleg épületek állnak, úgy azokat a Kispest II./B. ütem beruházási programjában csak a hosszabb távlatban szanálandó lakásokként kell figyelembe venni  
> - a 39458 m2 nem lakás célját szolgáló és szanálásra kerülő helyiségek megoszlására tisztább, világosabb kimutatást kell készíteni /üzlet, üzemi létesítmény, szolgáltatás, iroda stb.  
> - a program készítése során biztosítani kell az átmeneti időre épülő kereskedelmi létesítmények 1980. IV. negyedévében üzemeltethetők legyenek. Amennyiben ezek építése során új technológiát alkalmaznak [fém konténer], annak bekerülési költségei nem haladhatják meg a barakok bekerülési költségeit  
> - a kijelölt zöldsávot — amennyiben jogszabályi rendelkezés nem tiltja — zöldterületként kell figyelembe venni. Ennek területét Csak az egész lakótelep építésének befejezése után szabad szanálni  
> - a sportlétesítmény helyét is csak a lakótelep felépülte után szabad szanálni, illetve akkor, amikor a sportterület építése azt szükségessé teszi."


## 4. beruházási program (3. szakasz) 1980

[1980. január 30](https://library.hungaricana.hu/hu/view/HU_BFL_XXIII_102_a_1_1980-01-30/?pg=0&layout=s)-án kerül a módosított beruházási program a BFT VB elé újra. Az előterjesztés elején áttekintik az előzményeket, az eddig tárgyalt, elfogadott és felülvizsgálatra visszadobott anyagokat, a szanálások ütemezését, változtatásait. Ezután a tényleges beruházási program következik, mely nagyrészt megismétli az 1979. július 4-én elhangzottakat. Mik a módosulások?
- a lakásokhoz viszonyított parkolóhely szám 33% (korábban 52%)
- egyértelműen írják, hogy az Ady Endre út és a Hunyadi utca sarkán tervezik a konténer üzletek felállítását 1980. év végéig. Ezeket (13 db üzletegység) tételesen felsorolják alapterületükkel együtt a 9. sz. mellékletben.
- a beépítési sűrűséget növelik azáltal, hogy H-O típusú épületeket részben vagy teljes egészében lecserélnek S-412-es típusúakra a 3. szakasz területén, ezek a 417, 418, 513-as épületek, így 291 db-bal nő a lakásszám
- két alternatívát kínálnak a Vörös Október (ma Vas Gereben) és Jahn Ferenc utca közötti védősáv területre: "A" esetben nem szanálják az itteni 160 db lakást, "B" esetben ha az ÉVM nem teszi kötelezővé a védősávot, akkor szanálnak és építenek a helyükön egy 295 lakásos épületet. A kivonatos jegyzőkönyv szerint az "A" javaslatot fogadhatják el.
- nem szanálják a Bisztró (Bistró) házat és a 226 jelű épület megépítését 1983 utánra halaszották, hogy a piac működhessen
- érdekes módon az egyéb ágazati építmények (általános iskola, óvoda, bölcsőde, orvosi rendelő, közösségi szolgáltatás, ipari szolgáltatás) közül többet törölni kellett a beruházási programból, csak a területet biztosítják számukra. Ezek vélhetőleg a Bocskai - Deák Ferenc utca és az Árpád - Kossuth Lajos utca közötti területen szereplő közintézmények.
- nem fog szanálás alá kerülni a Tanácsháza előtti tömb

A lakásszámok módosulása a II/B ütemben ("A" alternativa esetén összesen: 8458):
- 1. szakasz: 1776 db
- 2. szakasz: 1372 db (első terület), 864 db (további terület)
- 3. szakasz: 4446 db ("A" alternativa)

A beruházás összköltsége 7535,3 millió Ft-ra módosult. (Részletes kimutatás megtalálható a mellékletekben.)

*1. sz. melléklet. Lakás összetétel a II/B ütemben*

| férőhely  |    2 |     3 |     3 |       4 |     5 |       6 |     6 | Össz |
| --------- | ---- | ----- | ----- | ------- | ----- | ------- | ----- | ---- |
| szobaszám |    1 | 1+1/2 |     2 | 1+2x1/2 | 2+1/2 | 2+2x1/2 |     3 |      |
| lakásszám |  324 |  1012 |   506 |    5214 |   848 |     194 |   360 | 8458 |
|         % | 3,83 | 11,97 |  5,98 |   61,65 | 10,03 |    2,29 |  4,25 |  100 |

*Lakás és kapcsolódó építmények ütemezése a II/B ütemben*

| Megnevezés          | Összesen | 1978 | 1979 | 1980 | 1981 | 1982 | 1983 | 1984 |
| ------------------- | -------- | ---- | ---- | ---- | ---- | ---- | ---- | ---- |
| Építés (db)         |     8458 |    - |  308 | 1094 | 2236 | 2245 | 2201 |  374 |
| Iskola (tt)         |       48 |    - |    - |   16 |    - |   16 |   16 |    - |
| Bölcsőde (fh)       |      300 |    - |    - |   80 |   80 |  140 |    - |    - |
| Óvoda (fh)          |      650 |    - |    - |  150 |  150 |  350 |    - |    - |
| Keresekedelem (m2)  |     6705 |    - |    - |    - | 3370 |  885 |  885 | 1565 |
| Orvosi rendelő (m2) |  1916 ++ |    - |    - |    - |    - |    - |    - |    - |
| Gyógyszertár (m2)   |      756 |    - |    - |    - |    - |  327 |    - |  429 |
| Szolgáltató (m2)    |     1090 |    - |    - |    - |    - |  520 |    - |  570 |

++ = Az 1980. február 14-i 96/1980. sz. határozatban már szerepel. A Kőbánya-Kispest metró végállomáshoz tervezett 1300 m2-es ABC-t levontam a keresekdelem sorából. A kivonatos jegyzőkönyv alapján az A alternatívával elfogadták az előterjesztést. A zajvédő dombok, valamint az épülő lakóházak színezésének kérdését zsűri elé fogják terjeszteni (100/1980. sz. határozat). A tényleges határozatokat nem értem miért nem lehett most meghozni, csak a következő VB ülésen: [1980. február 14](https://library.hungaricana.hu/hu/view/HU_BFL_XXIII_102_a_1_1980-02-14/?pg=99&layout=s)-én. Az építés befejezésének határideje: *1985. december 31.*

{{< figure src="kispest_beepitesi_terv_1980.png" title="Kispest lakótelep beépítési terv, II/B ütem 3. szakasz A alternatíva. Sajnos a kép nem éles, de az 1979-es változattal összehasonlítva láthatóak az eltérések, így a 417, 418, 513-as épületek típusának megváltoztatása S-412-esre a H-O-ról." numbered="true" >}}

[1980. július 30](https://library.hungaricana.hu/hu/view/HU_BFL_XXIII_102_a_1_1980-07-30/?pg=196&layout=s)-án a VB határozatokról szóló jelentések részében közlik a zajvédő dombok és a lakóházak színezésének ügyét (100/1980. sz. határozat alapján).

> "A Városrendezési és Építészeti Főosztály jelenti, hogy a Fővárosi Városrendezési és Építészeti Tervvéleményező Bizottság f. év május 13-i és június 3-i ülésén foglalkozott a határozatban szereplő lakótelep színezésével és az építendő zajvédő dombok témájával. A Bizottság június 3-i ülésén elfogadta a II/B. ütem 2. és 3. szakaszára vonatkozó színmintákat. Ugyan ezen ülésen egyértelmű állásfoglalás született a zajvédő dombok vonatkozásában is. [lásd melléklet]"

> "A Tervvéleményező Bizottság június 3-i ülésén elfogadta a LAKÓTERV által bemutatott **színmintákat**, amelyek a II/B. ütem 2. ill. 3. szakaszára vonatkoznak. E szerint az intézményközpont területétől délkeleti irányban a Kisfaludy utca és Simonyi Zsigmond utca - Klapka - Petőfi utcák által határolt sávban 352-1a szín, majd a Nagy Sándor utca - Szigligeti u. - és a Zrínyi u. - Vécsey utca közötti sáv 322-1a jelű, végül a Jókai u. - Vörös Október u. közötti sávban a 355-1a jelű színek alkalmazásával értett egyet. (A kódszámok a **Budalakk színkártya gyűjteményére** vonatkoznak)."

Szó esik még arról, hogy szeretnék megváltoztatni a színezési módokat, hogy csak az erkélyek elemei és a földszint legyen színezve. Ehhez a kivitelező vállalat beleegyezése szükséges, ami még kérdéses. A módosítást el lehet vetni, mert elsődleges *"a beruházás folyamatosságának biztosítása"*. A zajvédő dombokról részletezés nincs, csak hivatkozás a döntésre. A lejjebb olvasható 1981-es jelentésben kap egy magyarázó bekezdést!


## Jelentés az építésről 1981

[1981. október 28](https://library.hungaricana.hu/hu/view/HU_BFL_XXIII_102_a_1_1981-10-28/?pg=189&layout=s)-án a BFT VB napirendjein túl került terítékre a **tájékoztató a XIX.kerület Kispesti lakótelep beruházási munkáiról**. Ez az alábbi részekre oszlik:

1. **Előzmények**. Pályáztatás, területlehatárolás, indok. 11407 db lakást említ összesen, 34,8 %-os szanálási arány mellett (vagyis darabszám szerint az új lakások mekkora hányada pótol elbontandót). Ezután átmásoltak ismert szakaszokat: közlekedési kapcsolatok, hármas térszerkezet, épülettípusok és városkép. Építés kezdete: 1973. Befejezés: 1987. A beruházás teljes költsége (alapközművekkel együtt) 11 milliárd Ft. Három ütemben valósul meg.

*3. sz. melléklet. Az ütemek lakásainak szobaszám szerinti megoszlása* Az egyszobás garzonok is szerepelnek a II/A ütemben.

| szobaszám |    1 | 1+1/2 |     2 | 1+2x1/2 | 2+1/2 | 2+2x1/2 |     3 | Össz  |
| --------- | ---- | ----- | ----- | ------- | ----- | ------- | ----- | ----- |
| férőhely  |    2 |     3 |     3 |       4 |     5 |       6 |     6 |       |
| I. ütem   |  166 |   180 |       |     330 |   148 |         |       |   824 |
| II/A ütem |  398 |       |       |    1696 |   205 |     160 |       |  2459 |
| II/B ütem |  294 |   972 |   476 |    5050 |   808 |     164 |   360 |  8124 |
| Összesen  |  858 |  1152 |   476 |    7076 |  1161 |     324 |   360 | 11407 |

2. **Az ütemek ismertetése**. Itt voltaképp felsorolás mellett összevetik a tervezett és megvalósult épületeket összegezve típusok szerint.
    - I. ütem: 1973-1978 ([2. rész](/hu/post/kispest-lakotelep-2-resz/))
    - II/A ütem: 1975-1981. Fontos új infó! A Jaquard Textilgyár miatt szanált Corvin krt. melletti védősáv felszabadult a gyár azóta korszerűsített technológiája és az uj OÉSZ előírásai alapján. Ennek megfelelően a területre 1982-1983-as években 2 db 169 lakásos **garzonházat** telepítenek önálló beruházási program keretében. Erről olvashatunk még az [1983. május 12](https://library.hungaricana.hu/hu/view/HU_BFL_XXIII_102_a_1_1983-05-12/?pg=339&layout=s)-i BFT VB ülés *Tájékoztató jelentés a belső foghíjtelkeken megvalósuló nyugdíjasházak, garzonházak programjáról* pontjában. A 3. sz. melléklet táblázatában láthatjuk, hogy **Hajdu** típusú és a Hajdú megyei Állami Építőipari Vállalat (HÁÉV) a kivitelezője. Igaz, itt a lakásszám 168 és 169 db a két épületben. ([3. rész](/hu/post/kispest-lakotelep-3-resz/))
    - II/B ütem: 1978-1987. Három szakaszban valósul meg. A Bisztróház (26 lakással) és a Szabó Ervin könyvtár szanálás alóli kivonása miatt 334 lakás (2 épület, az egyik a 226 jelű) elmarad a tervezetthez képest. Az elmaradó kereskedelmi és egészségügyi létesítmények a VII. ötéves terv idejére húzódnak át. Épül egy 64 lakásos nyugdíjas ház is (ma: [Zöld Diófa Gondozóház](https://segitokez.kispest.hu/zold_diofa_idosek_klubja)). Ennek a típusa az E sorozatból való és a 43. sz. ÁÉV építi, ahogy erről a fentebb is idézett [1983. május 12](https://library.hungaricana.hu/hu/view/HU_BFL_XXIII_102_a_1_1983-05-12/?pg=338&layout=s)-i anyag is tanúskodik. ([4. rész](/hu/post/kispest-lakotelep-4-resz/), ez a cikk)
    - intézményközpont. Úgy írják, a beruházási program készítését konkrét építtetői igények hiányában 1980-ban leállították. ([5. rész](/hu/post/kispest-lakotelep-5-resz/))
    - résztvevő vállalatok:
        - lebonyolító: Fővárosi Építőipari Beruházási Vállalat
        - generáltervezők:
            - Budapesti Városépítési Tervező Vállalat (I. ütem)
            - Tervezésfejlesztési és Típustervező Intézet (az épületek?)
            - Lakó- és Kommunális Épületeket Tervező Vállalat (II/A és II/B ütem, felteszem minden, ami nem közmű)
            - Mélyépítési Tervező Vállalat (felteszem a közmű rész)
        - generálkivitelezők:
            - lakóépületek:
                - Budapesti Lakásépítő Vállalat (I. ütem)
                - 43.sz. Állami Építőipari Vállalat (talán csak a II/A ütem)
                - Hajdú megyei Állami Építőipari Vállalat (talán csak II/B ütem)
            - felépítményi kapcsolódó létesítmények:
                - 23.sz. Állami Építőipari Vállalat (?)
                - Vas megyei Állami Építőipari Vállalat (úgy rémlik, II/A és II/B ütem is)
            - vonalas kapcsolódó létesítmények:
                - Középmagyarországi Közmű- és Mélyépítő Váll.
                - Mélyépítő Vállalat 
3. **Építés és költség**. A lakótelep teljes területének biztosításához 3975 db lakást és 31835 m2 egyéb, nem lakás célját szolgáló helyiséget kell szanálni. Ezekről és visszapótlásukról általánosságban írnak, egy-két esetet kiemelve:
    - Mentőállomás (ma: [Kispesti Mentőállomás](https://www.mentokispest.hu/), 1195 Budapest Kossuth Lajos u. 6.)
    - Öregek Napközi Otthona. Ez végül el lesz bontva, mert a 3.1.15 jelű általános iskola kerül a helyére az önkormányzat épületétől délre. Mai helyén: [Zöld Diófa Gondozóház](https://segitokez.kispest.hu/zold_diofa_idosek_klubja), 1195 Budapest, József Attila u. 77.
    - Szabó Ervin könyvtár (1195 Budapest Kossuth Lajos u. 8.), ma már [Üllői úti Könyvtár](http://www.fszek.hu/konyvtaraink/ulloi_ut_255_). 1191 Budapest, Üllői út 255. alatt, a szolgáltatósoron található meg.
    - "Nagy Ilona" Szakmunkásképző Intézet 80 fős kollégiuma (ma: [Kisfaludy Károly Középiskolai Kollégium](http://www.kisfaludykoli.sulinet.hu/) és 65 fős)
    - Ifjugárda Művelődési Ház (ma: [Kispesti Vigadó](http://vigado.kispest.hu/), bár az oldal nem hasznos. Korábban a Kispesti Ipartestület székháza a [Fortepan](https://gallery.hungaricana.hu/hu/Fortepan/1131488/?img=0) szerint.) 

Területelőkészítés késett például ismeretlen helyen tartózkodó vagy külföldi tulajdonos esetén. Problémás a közműszolgáltatás biztosítása a megmaradó családi házas övezetben, miközben közműmentesíteni is kell. Tervhiány nem akadályozta a kivitelezést. A kivitelezésben a parkosítási munkákban adódott több éves csúszás, ezt is indokolják. Gond, amikor egyszerre építik a lakóépületet és a közművet és nincs elég hely a munkához mindenkinek. Kevés az út- és közűépítési kapacitás. Lakótelep költség: 8,9 milliárd Ft. Ennek indoklása (nagyrészt idézem, de szerkesztési okok miatt nem jelölöm):
- budapesti átlagnál (24 %) magasabb **szanálási arány** (34,8 %) és nagy mértékű nem lakás szanálás (és ebből fakadó kártalanítás)
- a terület, eltérően Budapest többi lakótelepeitől **7-es földrengés zónába** tartozik, ezért a fogadászint tartószerkezeti méretezésénél mind acél-, mind beton felhasználásban többletköltség jelentkezik.
- a **magas talajvíz** miatt az épületek fogadószintje a terepszint felett helyezkedik el, ebből adódóan költségnövelő tényező a földbe süllyesztett fogadószinthez képest a kiemelt fogadószint homlokzati kiképzése.
- a terület **altalaja rendkívül heterogén** összetételű, területileg változó, ezért több helyen teljes talajcserét és az épületek nagy részénél a magas költségeket jelentő mélyalapozást kell alkalmazni.
- a területen véglegesen, illetve ideiglenesen megmaradó létesítmények részére mind a szanálás, mind az építés ideje alatt több **kiváltó közmű és út** építése szükséges. 

> "1980. január 1-től az ÉVM intézkedésére — a fővárosi vállalatok kapacitáshiányának kiegyenlítésére — a Kispesti lakótelepet **13 vidéki és 3 budapesti vállalat** építi. Budapesten egyedülálló, hogy egy építési területen egyidőben 16 vállalat dolgozzon. A generálkivitelezői feladatát a Hajdú megyei Állami Építőipari Vállalat példásan látja el."

4. **Egyéb feladatok**. Közműves részeket ismétli itt meg.
5. **Összefoglaló**. Ezt muszáj idéznem:

> A lakótelep megvalósítása során igen sok kritika érte és éri ma is a várostervezőket, felvetve a kérdést, hogy szabad-e egyáltalán ilyen jellegű családi házas településeket teljes egészében megszüntetni és helyükön 10 szintes panelházakat építeni. **A kritika részben jogos**, ugyanis a tervek készítésekor és jóváhagyásakor még más városépítési és gazdaságpolitikai szemlélet uralkodott. Az építésre kijelölt terület határain belül nem vették figyelembe a jó állapotban lévő, megtartható családi házakat és közintézményeket, így a beépítési tervek, közmű és úttervek is szabad területet feltételezve kerültek kiadásra. Ennek következtében előfordult, hogy egyes esetekben a korábbi szanálási szakaszokban olyan épületek is lebontásra kerültek, amelyek jó állapotuk miatt még 20-30 évig is betölthették volna funkciójukat.  

> Az elmúlt két évben ez *a szemlélet gyökeres változáson ment keresztül*. Azóta az építtetők, városrendezők és a tervezők a lakótelepek építési helyének kijelölésekor már számításba veszik azokat az épülettömböket, fontosabb közintézményeket, amelyek rehabilitációval a lakótelep megvalósításával egyidejűleg megtarthatók és városképileg is beleilleszthetők a kialakítandó uj városrészbe. A Kispesti lakótelepen ennek a szemléletváltozásnak — az építés folyamatosságának biztosítása mellett — a II/B. ütem 3. szakaszában tudtunk érvényt szerezni. Az ily módon megtartásra kerülő épületeknek negatív hatása is várhatóan jelentkezik majd az építési munkák végzése során, a kivitelezők, és az ott lakók részéről egyaránt. [...]  

> Elmarasztaló kritikát kapott a már korábban elkészült **lakóépületek színe** és **színezési módja** és a **zajvédő dombok** kialakítása. 
Ezért a Végrehajtó Bizottság döntése alapján a Városrendezési és Építészeti Főosztály új javaslatot készíttetett a tervezővel, amelyet 1980.II. negyedévében tervzsűri elé terjesztett. Állásfoglalása alapján a II/B. ütem 2. és 3. szakaszán már az új koncepció szerint történik a színezés, zajvédő domb helyett a tervzsűri **intenzív fásítást** javasolt a Vöröshadsereg út mentén, ennek megfelelően a II/B.ütem teljes területén ez kerül megvalósításra. [...]  

> *1980. januárjától* **a vidéki vállalatok belépésével** a Kispesti lakótelep építésében minőségi változás következett be. Igaz ugyan, hogy munkájuk koordinálása, a munkahelyi rend és az építési fegyelem biztosítása sok gondot okoz, de ennél többet jelent, hogy **lényegesen jobb minőségű munkát végeznek**, mint a lakótelep korábbi létesítményeit kivitelező fővárosi vállalatok. Különösen elismerésre méltó a generálkivitelező, Hajdú megyei Állami Építőipari Vállalat és a kommunális létesítményeket megvalósító Vas megyei Állami Építőipari Vállalat eddigi tevékenysége.

A lemaradó parkosításításba a lakosok is besegítenek a kerületi tanács által.

> A lakótelepen élők részéről állandó igényként jelentkezik — a területen megvalósuló alapfokú kereskedelmi és szolgáltató ellátáson felül — a szélesebb választékot, jobb ellátást biztositó **kisüzletek létesítése**. Ennek megoldására a kerületi tanács vezetőivel, a Városrendezési és Építészeti Főosztállyal és a tervezővel közösen megvizsgáltuk az egyéb — nem tanácsi — költségforrásból készülő üzletek építési lehetőségét. Eredményeképpen a lakótelep teljes területén kijelölésre kerültek a városkép szempontjából esztétikus, azonos típusu **pavilonok** telepítési helyei, elsősorban magánkereskedők részére. Nagyobb méretű állami üzleteket a vállalatok igénybejelentése alapján az 1984-85-ös években átadandó E-10 típusu lakóépületek fogadószinti hasznosításával tudunk kialakítani.  

> A Kispesti lakótelep fővárosi viszonylatban **az egyik legnehezebb építési terület**, azáltal, hogy — közvetlenül — meglévő családiházas beépítésű utcák közé ékelődik.  

Panaszbejelentések érkeznek az építési munkálatok miatt megrongálódott utakról.

> Az építési terület **teljes körbekerítése** a lakosság részéről igen nagy ellenállást váltott ki, mivel ezáltal az azon keresztül haladó utcák lezárásra kerültek, így a Vöröshadsereg út megközelítése csak a munkaterület megkerülésével volt lehetséges. A gyalogos átközlekedés megoldására az építési területen — a kerülettel közösen kijelölt helyen — egy ideiglenes, kétoldalt bekerített járdát építtettünk, amelyet több alkalommal fel kell ujíttatnunk az itt dolgozó kivitelezők hanyagsága miatt. Az ideiglenes járda ezév végére megszüntetésre kerül, mivel az itt átadásra kerülő új lakóépületekhez a végleges út és járda elkészül.

A kellemetlenségek ellenére viszont megújul a városrész. Végül elfogadják a jelentést.

{{< figure src="kispest_beepitesi_terv_1981.png" title="Kispest beépítési terv, 1981. Ez már egészen közel áll a jelenkori állapothoz. Eltérések: nem a római katolikus templomtól északra épül meg a 3.1.15 számú általános iskola, hanem a 4.1.13-as nyugdíjasok házával felcserélik a területeket. Megmarad a kispesti piac és környéke, a Fő utcán több épület, a paplak, a KÖZÉRT épülete és a Nagy Ilona Szakmunkásképző Intézet kollégiuma a Kisfaludy utcán és a Szabó Ervin könyvtár és a mentőállomás épülete a Kossuth Lajos utcán. Nincs a 3. szakasz területén H-O típusú épület, helyette más típussal építik az alacsonyabbakat." numbered="true" >}}

Jobb végszót nem tudok írni most sem. Kutakodásaim ellenére nem találtam a II/B ütem befejezéséről tájékoztatót, ennek valamikor 1988-ban kellett volna keletkeznie. Néhány apróságtól eltekintve ez a jelentés adja meg voltaképp a befejezésről szóló jelentést is. (A Vörös Csillag Gépgyár miatti, fentebb is említett véderdő körül még [1988. március 23.](https://library.hungaricana.hu/hu/view/HU_BFL_XXIII_102_a_1_1988-03-23/?pg=102&layout=s) körül is voltak ügyek, ahogy láthatjuk. Végül nem valósult meg és nem lettek szanálva az épületek.) Voltaképp ezennel elkészült a kispesti lakótelep. Láthattuk mennyi változás történt az évek alatt és mik nem valósult meg. De ennyi lenne az egész? Mi a helyzet azzal az intézményközponttal? Itt le is álltak a lakóteleppel? Ezekre a kérdésekre a válaszokat a következő részekben kaphatjuk meg.
