---
title: Kispest lakótelep, 3. rész. A II. ütem
author: Peter Herman
date: '2021-01-27'
slug: kispest-lakotelep-3-resz
categories: []
tags: 
  - kispest
  - lakótelep
  - panel
subtitle: ''
summary: ''
authors: []
lastmod: '2021-01-27'
featured: no
image:
  caption: ''
  focal_point: ''
  preview_only: no
projects: []
---

[1973. február 28](https://library.hungaricana.hu/hu/view/HU_BFL_XXIII_102_a_1_1973-02-28/?pg=0&layout=s)-án volt napirenden a BFT VB-ban a *"jelentés az V. ötéves terv lakásépítési terve előkészítése érdekében eddig tett intézkedésekről, javaslat a további feladatokra"*. Már részletes ütemezést láthatunk a II. ütem tekintetében, hiszen az I. ütem lakásai a IV. ötéves terv alatt épülnek meg a terv szerint.

*1. sz. táblázat: V. ötéves tervi lakásátadási ütemterv*

| Telepítési hely        | XIX. Kispest II. ütem |
| ---------------------- | --------------------- |
| Építendő lakásszám     | 6500                  |
| III-IV tervben megépül | -                     |
| 1976                   | 800                   |
| 1977                   | 800                   |
| 1978                   | 950                   |
| 1979                   | 1500                  |
| 1980                   | 1450                  |
| V. ötéves tervben össz | 5500                  |
| További tervidőszakra  | 1000                  |

A 2. sz. táblázatban (*Területek előkészítésének állása és javasolt ütemezése*) a feladatok határidői a következők Kispest II. ütem esetén:
- rendezési terv:  1973. március
- szanálási felmérés: 1973. június
- beruházási program: 1974. október
- kisajátítási dokumentáció: 1974. december

Az 5. sz. táblázatban (*V. ötéves tervi lakásépítési technológia meghatározó és kapacitás ütemterve*) a IV. sz. házgyár (másnéven BHK IV.) alá van besorolva a kispesti II. ütem az 1. sz. táblázabeli ütemezéssel. A 7. sz. táblázatban a közművesítés ütemezése olvasható.

Az év végén, [1973. december 5](https://library.hungaricana.hu/hu/view/HU_BFL_XXIII_102_a_1_1973-12-05/?pg=0&layout=s)-én tárgyalta a BFT VB újra a fenti témát: *Jelentés az V. ötéves lakástelepítési terv előkészítése érdekében eddig tett intézkedésekről, javaslat a további feladatokra*. Ebben az érdemi rész az 1973. augusztus 31-i keltezésű, a BUVÁTI Városrendezési és Városgazdasági Irodája által összeállított javaslat. Az eleje már egy érdekes felütéssel indul (*A koncentrált lakástelepítés szempontjából számbajövő területek kiválasztása* cím alatt), amit muszáj idéznem:

> "Az 1965. évben a Városrendezési és Építészeti Főosztály megbízásából a BVTV **"A IV. ötéves terv lakástelepítésének matematikai programozása"** cimmel tanulmányt készített, amelyben kompjuter segítségével összevetette a lakástelepítés szempontjából számbavehető összes budapesti területeket. E tanulmány továbbfejlesztésével jelölte meg Budapest és környéke általános rendezési terve a koncentrált lakástelepítés céljára fenntartandó területeket. A tervnek 1971. évi kormányhátósági jóváhagyása óta ezeken a területeken építési tilalom áll fenn, illetőleg a IV. ötéves tervi lakástelepítés már a terv alapján történt."

Az egyes területek azonosítási módja alatt további háttérinformácóhoz jutunk:
> "Az azonosítási számok az általános rendezési terv lakástelepitési tervlapján megjelölt területek sorszámaival azonosak."

Az **I. sz. táblázat** az egyes területek részletes értékelését tartalmazza a feltáró költségek és egyéb adottságok figyelembevételével:
> "A terület kiválasztásának megkönnyítésére a területeket az ágazati költségek és egyéb, a táblázatban szereplő adatok alapján - különböző vonatkozásban - négy kategóriába soroltuk. Az áttekinthetőség érdekében a kategóriákat grafikusan ábrázoltuk /a tárcsának mennél nagyobb része sötét, a terület annál kedvezőbbnek mutatkozik/."

> "Az I. sz. táblázat adatainak figyelembevételével készítettük el a II. és III. sz. táblázatot. A **II. sz. táblázat** az egy lakásra eső feltáró költségek sorrendjében, a **III. sz. táblázat** a legkisebb szanálási arányszám sorrendjében tartalmazza az V-VI. ötéves tervben beépíthető területeket. [...] [A területek előkészítettsége és a felhasználható technológia] mérlegelésével készítettük el a FŐBER közbenjöttével ill. az általuk adott további adatok figyelembevételével javaslatunkat, amelyet a **IV. táblázatban** /A javaslat/ és alternatívaként az **V. táblázatban** /B javaslat/ mutattunk be."

> "A IV. házgyár termékeivel beépítendő területek között javaslatunkban XIX. ker. Kispest viszonylag nagy lakásszámmal szerepel. Ezt a városfejlesztés szempontjából tartjuk kívánatosnak. Az alternativ javaslat Kispesten alacsonyabb lakásszámmal, ennek kiegészítésére a XVIII.ker. Vöröshadsereg útja - Lakatos utca környékének beépítésével számol."

A továbbiakban még írnak a kapacitásigényről és arról: fel lehet-e építeni a javaslatban szereplő lakásokat? Rövid válasz: igen.

