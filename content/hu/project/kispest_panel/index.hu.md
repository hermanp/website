---
title: Kispest lakótelep projekt
author: Peter Herman
date: '2021-12-10'
slug: kispest-lakotelep-projekt
subtitle: ''
summary: ''
authors: []
lastmod: '2022-11-20'
featured: no
image:
  caption: ''
  focal_point: ''
  preview_only: no
projects: []
toc: true
---

## Összefoglaló

*Miről szól ez a projekt?*  
A kispesti lakótelep kialakulásáról, a panelos technológiájú lakóépületekről, a városépítészetről.

*Miért kezdtem el a témával foglalkozni?*  
Szerettem volna átlátni, hol vannak panel épületek Budapesten. Találtam erről térképet, de az érdekelt volna, hogy az egyes típusok hol találhatóak. Na, ilyet nem találtam. Egyáltalán, típusok szerinti összesítést. Azonban ez nagy falat lett volna, így kiválasztottam egy hozzám közelálló részt, hogy azon kezdjem el a munkát. Azonban az irodalomkutatás magával ragadott és eljutottam a kispesti panel történelem teljes feldolgozásáig.

{{< figure src="budapest_lakotelepei_ivan_laszlo_budapest_falanszterei_3_abra.png" title="Budapest lakótelepei az 1990-es évek elején. A 95-ös számú a kispesti lakótelep. Forrás: 3. ábra az alábbi cikkből. Iván László (1996): [Budapesti falanszterek](http://www.mtafki.hu/konyvtar/kiadv/FE1996/FE19961-2_73-99.pdf). A tömeges lakásépítés térbeli konzekvenciái. Földrajzi Értesítő XLV. évf, 1-2. füzet, pp. 73-99." numbered="true" >}}

*Mikor fejeződne be a projekt?*  
Akkor, ha képes lennék egy csinos térképes adatábrázolást összedobni.

*Mi akadályoz?*  
Leginkább az, hogy már nem vagyok munkanélküli, így kevesebb a szabadidőm ezzel foglalkozni. Ugyanis akkor kezdtem el, amikor még munkanélküli voltam. Részben azért, hogy hasznosan töltsem az időm (és mennyire igaz!), részben, mert nem hagyott nyugodni.

*Van bármi plusz hozadéka?*  
Egyelőre nincs, de fel akarom venni a kapcsolatot a kispesti önkormányzattal, hátha szélesebb körben terjeszthetővé válna, az adatvizualizáció pedig segítségére lehetne lakást vásárlónak, ingatlanosnak, önkormányzatnak is akár.

## A munka menete
Az irodalomkutatás alapozott meg minden írást. Lépésről-lépésre, ide-oda ugrálva haladtam a források fellelésével, ami körülbelül 2020. december közepén kezdődött, de karácsony és újév miatt csak január elején fogtam neki ténylegesen. Körülbelül 2 héten keresztül, napi 8-10 órában végeztem az irodalomkutatást, otthonról, a laptop által az interneten. Ezt követően kezdtem el a cikkek írását, nagyjából 2021. februártól. A forrásokat bővítettem, ha valamit találtam vagy téma felmerült. Egy újabb roham akkor zajlott, amikor Zoltai Istvánról kutattam.

- *2021 nyarán* a [FSZEK Budapest Gyűjteményében](https://fszek.hu/Entities/51/bgy-gyujtemeny) értem el a lakótelep kivitelezésével és típusépületekkel kapcsolatos anyagokat, melyeket az épületekről szóló részben tudtam felhasználni.
- *2021. decemberében* kerestem meg Siklós Zsuzsannát, a Kispesti Helytörténeti Gyűjtemény vezetőjét, hogy érdeklődjek a *150 év* című kispesti helytörténeti kiadványban látható, a lakótelep 1972. október 12-i alapkőletételi ünnepségén, az alapkőletételi okmányról készült fényképről és az eredeti okmányról. Emailben kaptam meg a fénykép digitális változatát, amit közzétettem a honlapon, a [2. részben](https://hermanp.github.io/hu/post/kispest-lakotelep-2-resz/).
- *2022. első félévén* végighúzódott Zoltai István, a lakótelep vezető építésze interjúfelkérése. (Róla részletesen a [9. részben](https://hermanp.github.io/hu/post/kispest-lakotelep-9-resz/) írtam.) Bár lánya, Zoltai Judit és felesége Weber Judit segítségnyújtása sem volt elegendő egy interjú létrejöttéhez, amit szomorúan, de elfogadtam.
- *2022 januárjától* kezdődött a lakótelep 1973-as **tervpályázati anyagainak** felkutatása. Elsőként [Lechner Dokumentációs Központot](https://lechnerkozpont.hu/oldal/altalanos-informaciok) kerestem fel, hivatkozva két, a pályázat kiírásáról szóló (Esti Hírlap és Magyar Nemzet-beli) újságcikkre. (Képet lentebb közlök.) Feltételeztem, hogy az Építésügyi Értesítőben megtalálható a kiírás, amit sajnos Varju Zsuzsanna könyvtáros nem tudott fellelni a sejtett 1973. évi 26. számban. A KSH könyvtárában magam is átlapoztam, de eredménytelenül távoztam. Ekkor fordultam történész barátomhoz, aki továbbirányított Sárközi Jánoshoz, a [Magyar Nemzeti Levéltár Országos Levéltár](https://mnl.gov.hu/ol) Gazdasági Levéltári Osztály osztályvezetőjéhez. A neki írt részletes levelem végül Ritter Györgyhöz ért el, mint az építésügy referenséhez. A 2022. június 9-én kapott válaszlevél alapján nem fűztem nagy reményeket a tervpályázat felleléséhez, de mindenképp meg akartam tekinteni azt, amit ajánlottak számomra. Csak az én ügyem miatt állítottak "élesre" állagot az online levéltári keresőben, az [Elektronikus Levéltári Portálon](https://www.eleveltar.hu/), ami akkor még nem volt látható! Ez nem mese! Alább közlöm a válaszlevelet:

> Levéltárunkhoz eljutatott megkeresésében 19 doboz átnézését kérte. Az Ön által jelzett dobozokban a kispesti lakótelep tervpályázati kiírásával kapcsolatos iratokat nem találtunk. A kutatás témájához a legközelebb a XIX-D-6-ee Építési és Városfejlesztési Minisztérium (tvb. ÉVM), Szilágyi Lajos miniszterhelyettes (1968-1983) iratainak állaga járt (254-259.d). Konkrét budapesti helyszínre vonatkozóan ugyan egyetlen tervpályázatot vagy más, a kérésben szereplőkhöz hasonló dokumentumot nem sikerült találni, vannak viszont egyrészt kiadványok – jellemzően az 1976-79. közötti évekből – melyek lakótelepi típusterveket ismertetnek, másrészt vannak konkrét helyszín megadása nélkül lakótelepi tervpályázati kiírások, bírálói névsorok és a pályaműveket értékelő bírálatok is. A legtöbb ilyet a 255-ös és 256-os dobozban találtuk, de a kutatónak érdemes lehet az egész sorozatot megvizsgálnia 254-től 259-ig.  
A kispesti lakótelepre vonatkozóan **négy dokumentumot találtunk**, a XIX-D-6-m ÉVM, Építésügyi Igazgatási Főosztály (1972-1984) nevezetű állagban. Ezek a 10. dobozban a 287/78, a 12. dobozban az 5308/78, a 18. dobozban a 3133/79, a 25. dobozban pedig a 4874/81 irattári számú tételek. Ezek a lakótelep építésével kapcsolatos, a tervektől való bizonyos eltérésekre irányuló kérelmek, a rájuk adott válaszokkal együtt. Fő érdekességüket esetünkben az adja – azon felül, hogy ténylegesen a kispesti lakóteleppel foglalkoznak – hogy **terveket** csatoltak melléjük.  
Javaslom az érintett levéltári egységek kutatását, a lehetséges segédkönyvek áttekintését. Tapasztalatunk azonban az – nem kizárva a sikeres kutatást –, hogy a pályázati anyagokat sokáig nem minősítették maradandó értékűnek, s ezért nem, vagy csak elvétve kerültek a levéltári őrizetbe.

- *2022. július 21-én*, csütörtökön (aznapra szabadságot kérve) jutottam el az [MNL OL Lángliliom utcai kutatóterembe](https://mnl.gov.hu/mnl/ol/langliliom_utca), ahol a kikért anyagokban (a fenti válaszlevélben külön említett 4 db tételben) leltem fel 9 db műszaki tervrajzot. Ezeket digitalizáltattam és az épületekről szóló részben közzétettem. Részletes ismertetésük a Források oldal [Panel](https://hermanp.github.io/hu/resources/panel/) aloldalán olvasható.
- *2022. november 7-én* tudtam megtekinteni a [BME ÉPK Urbanisztika Tanszéken](https://urb.bme.hu/tudastar/konyvtar-terkeptar/) Varga Imre által nekem előkészített 3 darab, Kispesttel kapcsolatos térképet. Ezek alaptérképek, nem adtak hozzá az eddigi ismeretekhez. Amit megtudtam, hogy túladtak sok térképen a tanszék felújításakor. Ihrig Dénes terveit talán a Lechnerben lehet meglelni. Főképp a BUVÁTI-val dolgoztak együtt a tanszéken. A LAKÓTERV-vel és terveivel kapcsolatban annyit tudtam meg, hogy a rendszerváltás környékén ha privatizálták a céget, akkor esély lehet rá, hogy valaki magára vállalta a cég tervtárát (talán, mert pénzt kapott érte) és akár vidéki helyszínre is elköltöztethette egy raktárba. A lényeg, hogy se az I se a II ütemek anyaga nem volt fellelhető. Ajánlott az önkormányzatot megkeresni a tervek hagyatékával kapcsolatban.

*Milyen erőforrásokra volt szükség?*  
Leginkább ingyenesekre. Internetes adatbázisok a tartalmat, személyes weboldalam a keretet adták a cikkekhez. A weboldalamat ingyenes eszközökkel működtetem. Újságcikkekhez főképp az [Arcanum Digitális Tudománytárból](https://adt.arcanum.com/hu/) jutottam hozzá, ezeket feltüntettem. Egyedül ezért a hozzáférésért kellett volna fizetnem, ha nem lettek volna olyan intézmények, amelyek előfizetésén keresztül hozzá nem fértem volna. A FSZEK Budapest Gyűjteménye regisztrációs olvasójeggyel látogatható, ez került 200 Ft-omba. Itt a raktárból kellett kikérnem dokumentumokat.
2022. májusában értem el ahhoz a ponthoz a források felkutatásában, hogy levéltári kutatómunka válhat szükségessé. Erről tájékozódtam és mint megtudtam, a levéltári kutatás ingyenes, szabad (leszámítva speciális eseteket). Minderről tájékozódni lehet a [Magyar Nemzeti Levéltár](https://mnl.gov.hu/mnl/ol/gyakori_kerdesek) oldalán. Az MNL OL-ban fellelt 9 db műszaki tervrajz digitalizálásáért fizettem a díjszabásnak megfelelően összesen 20400 Ft-ot.

## Tervek
Mi várható? Mivel bővülhet a cikkek listája? A tervek listája:

- Fel szeretném lelni az **1973-as tervpályázatot**. Ehhez folytatom a levéltári kutatást az MNL OL után [Budapest Főváros Levéltárában](https://bparchiv.hu/). Mivel előfordulhat, hogy az önkormányzat nem minden anyagot adott át a levéltárnak archiválásra, ezért akár a kispesti önkormányzatot is meg kell keresni.
- Meg akarom találni, hogy **kinek a tervei** alapján készültek a típusépületek és szeretném áttekinteni azt a **tervtári hagyatékot**, ami van, ezért a [Lechner Tudásközpont Dokumentációs Központját](https://lechnerkozpont.hu/oldal/altalanos-informaciok) biztos fel fogom keresni.
- Érdekes téma a panel lakóépületek **felújítása és bontása**, átnyergelve a múltból a jelenbe és a jövőbe. Ehhez vélhetőleg jobban kell tudni a tervrajzokat olvasni és kifejezetten **épületszerkezeti, építési technológiai** információkat kell felkutatni. Például azt, hogyan gyártották a kispesti épületekben használt paneleket, mit tartalmaztak, mik az épületfizikai tulajdonságaik.
- Jó volna még élő személyeket megszólaltatni interjúk keretében.

*Miben segíthet Ön, kedves Olvasó?*  
Ha tud olyan forrásról, ami érdekes lehet, **kérem, írjon emailt**! Ha tudja, hogy megsemmisültek dokumentumok, ami érdekelhet, azt is mondja el! Furcsának találom, hogy annyian élnek panelban és alig tudnak rendezett információhoz hozzájutni. Ha Ön építészmérnök és úgy hiszi, segítségére lehetek tervrajzok fellelésében, keressen meg nyugodtan! Talán tudok segíteni, talán nem. Az is lehet, hogy mindketten gazdagodunk!

## Posztok

### 1. rész. A kezdetek
Ez nem csak a kispesti lakótelep, de a cikksorozat kezdete is. Emlékeim szerint miután úgy ítéltem, kellően felkutattam a forrásokat, próbáltam rendszert vinni a feldolgozásukba. Adta magát a történeti áttekintés, mivel a forrásokat is nagyrészt eszerint rendeztem. Ekkor még jóval kevesebb rálátásom volt a témára, így tematikus feldolgozás nehézkes is lett volna. A történeti tárgyalás kezdetének az 1950-es évek második felét tekinthetjük, de a cikk nem innen, hanem az 1971-es Budapest és környéke általános rendezési tervétől indul. Az időben visszafele haladó tárgyalás a felfejtett források mentén eléri a kezdeteket, az 1950-es évek második felét, s ezt követően időben előre halad egészen Kispest 1968-as településfejlesztési tervéig. Mindeközben sok térképpel is megismertetem az olvasót.  
[Tovább a cikkre](https://hermanp.github.io/hu/post/kispest-lakotelep-1-resz/)

### 2. rész. Az I. ütem
Ebben a részben a kispesti lakótelep megépítésének alakuló tervét az 1960-as 15 éves lakásfejlesztési és az ötéves lakásépítési tervek tükrében mutatom be. Az I. ütem egyszerűsített és módosított beruházási programjait összehasonlítva láthatjuk, hogy mik módosultak és miért a tervekben. A cikket az I. ütem befejezéséről szóló 1982-es jelentéssel zárom, több korabeli fénykép mellett. A lakótelep 1972. október 12-i alapkőletételi ünnepségéről is itt emlékezek meg, mellékelve az alapkőletételi okmány fényképét is.  
[Tovább a cikkre](https://hermanp.github.io/hu/post/kispest-lakotelep-2-resz/)

### 3. rész. A II/A ütem
Ebben a részben az V. ötéves lakásépítési terv Kispestre, a lakótelepre vonatkozó részével kezdem az ismertetést, majd a lakótelep II/A ütemét mutatom be. A tervezés folyamatáról egy áttekintést kaphatunk a különféle tervek (pl. rendezési terv, szanálási terv, beruházási program) egymásutánisága által. E rész érdekességeként említhető a *lakástelepítés tervezését segítő számítógépes programozás*, mégha a mikéntjét és a számítógép típusát egyelőre nem is tudjuk. Megtudjuk azt is, hogy a II. ütem két része miért igényel különálló tervezést. Végezetül, hasonlóan az I. ütem részéhez, a befejezésről szóló 1982-es jelentéssel zárom.  
[Tovább a cikkre](https://hermanp.github.io/hu/post/kispest-lakotelep-3-resz/)

### 4. rész. A II/B ütem
Ez az ütem a folytatása a II/A ütemnek, hasonló épületekkel (bár megjelenik az újfajta E típus), építési technológiával, várostervezési elvekkel. Az egyes ütemekbeli lakások aránya az alábbi: I : II/A : II/B = 1 : 2.57 : 10.3, melyből látható, léptéke a megelőző ütemeknél jócskán nagyobb. Ezért ezen terv három szakaszra volt osztva. E szakaszok beruházási programjai szerint tárgyalom az építkezést. Ebben a részben számomra a legérdekesebb, amely még érzelmileg is megérintett, a *szanálásra kerülő*, nem lakás céljára szolgáló létesítményekről található kimutatas. Megismerhetjük kik laktak itt, mivel foglalkoztak (pl. ágytoll tisztító), milyen büfék, kocsmák voltak itt (pl. a "Csendes" Eszpresszo). Ezek hiánya vissza fog köszönni az építkezések előrehaladásánál és az intézményközpont fejlesztésénél is.  
[Tovább a cikkre](https://hermanp.github.io/hu/post/kispest-lakotelep-4-resz/)

### 5. rész. Az intézményközpont
Felfoghatnánk úgy is ezt a részt, mint amelyik a városépítészet egy sajátos részét mutatja meg nekünk: hogyan gondolnak a környezetbe (adott szempontok szerint) illeszkedő központi teret létrehozni. Aki ránéz a műholdképre, láthatja: a lakótelepet két épülettömbnyi széles családi házas sáv osztja két részre. Ez volt az intézményközpont területe. Hogy milyen régre nyúlik vissza a vágy egy központra, miképpen nézett volna ki, milyen elvek mentén tervezték meg és kik, miért nem valósult meg és mi valósult meg helyette (Kispesti Centrum Áruház, közbeszédben csak Skála, valamint a KÖKI Terminál), nos, ezekről szól ez a rész. Benne vázlatokkal, rendezési tervvel, modellfotóval, térképekkel és sok érdekességgel.  
[Tovább a cikkre](https://hermanp.github.io/hu/post/kispest-lakotelep-5-resz/)

### 6. rész. A III. ütem
A harmadik ütem, ami még papírra se képződött le igazán. Sőt, a terület lehatárolása is változott az idők folyamán. Sőt, az elnevezése is (és képbe kerül a Bermuda háromszög). Ezzel a résszel végére érünk a kerületi lakásépítések sorát bemutatóknak, miközben a VI. ötéves lakásépítési terv tekintetében tárgyaljuk a témát és megközelítjük a rendszerváltás idejét. De nem is nyújtom tovább az ajánlót, mivel szinte mindent elmondanék. Javaslom az olvasását!  
[Tovább a cikkre](https://hermanp.github.io/hu/post/kispest-lakotelep-6-resz/)

### 7. rész. A nagy tervek
Az előző részekben olvashattunk az egyes lakótelepi építési ütemekről, de kitekintettünk az ötéves lakásépítési tervekre is, így láthattuk a kispesti koncepció alakulását a budapesti lakásépítésen belül. Ebben a részben azokról a tervekről írok, melyek hosszabb időtávra szóltak: Budapest 15 éves lakásépítési tervéről, melyben például előrejelzik a második világháború óta tartó lakáshiány felszámolásának időpontját, grafikonokkal alátámasztva; a budapesti lakótelepek városrendezési és építészeti kérdéseinek anyagáról, melyben a lakótelep építészet történetéről, a kritikákról és a javaslatokról szólnak; végül az 1980-as évek végére elkészülő harmadik Budapest Általános Rendezési Tervéhez vezető útról és a Kispesttel kapcsolatos pontjairól.

### 8. rész. Az épületek
Ez a rész lenne a célja az egész kutatásnak: egyrészt, hogy megismerjem azt, kik tervezték a lakótelepen felépített lakóépületeket, jó esetben azt is, miért olyanra tervezték, amilyenek, másrészt, hogy képes legyek térképen ábrázolni a különböző épülettípusok elhelyezkedését, jó esetben valamilyen interaktív ábrázolási módot alkalmazva, a lakástípusok megjelenítését is lehetővé téve. Ehhez a részhez már levéltári kutatást is kellett végezni, melynek folyamatáról fentebb lehet olvasni, a Munka menete

### 9. rész. A tervezők
Ebben a részben emléket szeretnék állítani a Kispest lakótelep kialakításában jelentős szereppel bíró építészekmérnököknek, kiemelve **Ihrig Dénest** (mai BME ÉPK Urbanisztika Tanszék), **Pomsár Jánost** (BUVÁTI), **Zádori Attilát** (BUVÁTI) és **Zoltai Istvánt** (LAKÓTERV), aki Ybl-díjban részesült a kispesti lakóteleppel kapcsolatos munkája okán.
